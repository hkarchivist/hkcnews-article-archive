---
title: "【初選大濫捕】第二名單早有被捕覺悟　義工團工作人員均擔憂　天水連線林進：無人可存僥倖心"
date: "2021-01-22"
last_updated: "2021-01-24 22:57:24"
author: "記者曾港深"
category: "眾聞"
tags:
  - "初選大搜捕"
  - "林進"
  - "李志宏"
url: "https://web.archive.org/web/20210129120733/https://www.hkcnews.com/article/37427/%E5%88%9D%E9%81%B8%E5%A4%A7%E6%90%9C%E6%8D%95-%E6%9D%8E%E5%BF%97%E5%AE%8F-%E6%9E%97%E9%80%B2-37427/%E3%80%90%E5%88%9D%E9%81%B8%E5%A4%A7%E6%BF%AB%E6%8D%95%E3%80%91-%E7%AC%AC%E4%BA%8C%E5%90%8D%E5%96%AE%E6%97%A9%E6%9C%89%E8%A2%AB%E6%8D%95%E8%A6%BA%E6%82%9F-%E7%BE%A9%E5%B7%A5%E5%9C%98%E5%B7%A5%E4%BD%9C%E4%BA%BA%E5%93%A1%E5%9D%87%E6%93%94%E6%86%82-%E5%A4%A9%E6%B0%B4%E9%80%A3%E7%B7%9A%E6%9E%97%E9%80%B2%EF%BC%9A%E7%84%A1%E4%BA%BA%E5%8F%AF%E5%AD%98%E5%83%A5%E5%80%96%E5%BF%83"
original_url: "https://www.hkcnews.com/article/37427/%E5%88%9D%E9%81%B8%E5%A4%A7%E6%90%9C%E6%8D%95-%E6%9D%8E%E5%BF%97%E5%AE%8F-%E6%9E%97%E9%80%B2-37427/%E3%80%90%E5%88%9D%E9%81%B8%E5%A4%A7%E6%BF%AB%E6%8D%95%E3%80%91-%E7%AC%AC%E4%BA%8C%E5%90%8D%E5%96%AE%E6%97%A9%E6%9C%89%E8%A2%AB%E6%8D%95%E8%A6%BA%E6%82%9F-%E7%BE%A9%E5%B7%A5%E5%9C%98%E5%B7%A5%E4%BD%9C%E4%BA%BA%E5%93%A1%E5%9D%87%E6%93%94%E6%86%82-%E5%A4%A9%E6%B0%B4%E9%80%A3%E7%B7%9A%E6%9E%97%E9%80%B2%EF%BC%9A%E7%84%A1%E4%BA%BA%E5%8F%AF%E5%AD%98%E5%83%A5%E5%80%96%E5%BF%83"
---

# 【初選大濫捕】第二名單早有被捕覺悟　義工團工作人員均擔憂　天水連線林進：無人可存僥倖心

警方國安處於本月初大規模搜捕民主派人士，至少 53 名人士被捕，他們被指控籌備和參與去年7月民主派的35+立法會初選，涉嫌違反《港區國安法》中「顛覆國家政權」，被捕人士包括港大前副教授戴耀廷及美籍人權律師關尚義(John Clancy)等負責協調及舉行初選人士。

作為被捕者之一伍健偉其參與初選的二號名單──天水圍瑞華區議員林進表示，早已有被捕、甚至坐監心理準備，他認為這次大搜捕涉獵範圍廣，「就算係我哋呢啲二號名單，甚至票站嘅工作人員，都應該一定要有心理準備，冇人可以懷僥倖嘅心態。」；而初選中排劉頴匡名單第二的沙田區議員李志宏則表示這次「大濫捕」，再次證明港共政府極權的本質，以及在獨裁之下，法律只是當權者用來打壓人民的一個武器，「今日嘅香港，無論我哋係點樣和平、退縮、避諱，政權都係唔會放過我哋。」

<figure>
<img src="https://web.archive.org/web/20210129120733im_/https://www.hkcnews.com/news_新聞/hk-discuss/2021/01/林進-天水連線-20210121215046_240b_large.jpg" alt="">
<figcaption>林進表示早在2019年參選區議會選舉時已經有被捕的覺悟。    曾港深攝</figcaption>
</figure>

林進坦言，自警方大規模濫捕民主派人士後，已有被捕的心理準備，因為作為初選二號名單的他，絕對是被盯的目標，但他表示自己的「覺悟」早在2019年參選區議會選舉時已有，「心理準備其實一直都有，唔係因嗰日佢拉完人之後先有被捕、甚至坐監嘅心理準備。但係國安法成立咗之後就更加恐怖，因為我哋無人知國安法嘅判罰會係用咩準則，而國安法最高係可判終生監禁，所以嗰種恐懼係必然嘅。」

### 二號名單　票站工作人員　都要有被捕心理準備

他直斥《港區國安法》成立目的只為打壓人民聲音，「你見到佢連民主動力一啲純粹幫手嘅角色都拉埋，涉獵嘅層面係非常大，所以就算係我哋呢啲二號名單，或者票站嘅工作人員，甚至係一啲幫過我哋嘅人，都應該要有一定嘅心理準備，我覺得無人再可以懷着僥倖嘅心態。」

林進又指出，自從黎智英被捕後，恐懼早已瀰漫着整個政界，他認為未來一段時間，好難再有民主派陣營人士能在議會內進行抗爭，「而家連最溫和嗰班民主派人士都受到牽連，未來嘅路只會越嚟越難行，唯有相信這可能更推動民間自發去做。」

不過，林進強調「議會戰線不嬲都覺得係無可能」。他指「天水連線」當初答應參加初選，其實是為了向香港人揭露議會只是一塊「遮醜布」，因為無論區議員還是立法會議員，可以做到的事其實好少，所以林進認為這次大濫捕可為香港人帶來啟示，「今次事件可以比香港人清楚見到呢個現實，政治一直以來都係咁黑暗、殘暴，只不過係個政權一路未去到要搲爛自己塊面，大家認清個真相，對於未來嘅民主發展嚟講絕對係一件好事。」

<figure>
<img src="https://web.archive.org/web/20210129120733im_/https://www.hkcnews.com/news_新聞/hk-discuss/2021/01/天水連線-林進-民主派初選-20210121214920_1b26_large.jpg" alt="">
<figcaption>林進(左)為伍健偉(右)參與民主派新界西初選的二號名單出選人。</figcaption>
</figure>

### 與傳統泛民分歧逐步縮少

林進相信初選大搜捕只是政權打壓第一步，港人未來只會面臨越來越大的壓迫，包括民選區議員。他認為港共政權不會讓現時的民選區選員履行整個任期，預計最多只能多做三至四個月，因為公務員宣誓一事在即，他們這批「唔聽話」的議員首當其衝，所以一早有心理準備，「其實由上任嗰刻已經預計到，自己未必做得晒整個任期，但估唔到嚟得咁快，而家唯有見行步。」。

林進曾強調自己屬「本土派」，但他同意現時再談黨派之分，已經沒意思。他相信隨國安法的獠牙逐漸露出，他們與傳統泛民的分歧應該逐步縮小，大家都明白這時候不應再內鬥，需要槍口一致對外，「所以我都好希望全部民主派嘅人士可以坐低，好好哋咁一齊去傾吓、諗吓可以做啲咩共同行動向政權作出回應。」。

自《港區國安法》成立後，他相信每一個香港人與他一樣，每一日起身就會即時查看電話有什麼事情發生，他認為現時社會每一刻都充斥很多好離譜、好荒謬的事，他認為港人當前最重要是心態上的調節，「我哋見到呢一年香港人好似比人打到遍體鱗傷，好似已經唔會反抗。特別係兩場大學戰之後，人心嘅凝聚力都比以往低咗好多，可能係越嚟越多手足被捕，亦可能係因為武漢肺炎嘅關係，抗爭熱度明顯減低，甚至令人會覺得當初2014年嘅無力感，好似又返番嚟。但我認為香港人並唔會就咁罷休，疫情過後，我相信香港人仍然會走上街頭，我哋絕對會再係街頭相見。」

### 用香港人身份行呢條路

除了已流亡海外的前「民間外交網絡」發言人張崑陽、前香港眾志常委羅冠聰及前立法會議員許智峯，其餘被捕的53名民主派人士雖獲保釋，但所有旅行證件全被沒收，這令人聯想到政權是防止再有民主派流亡海外。「離開香港？我有千萬個原因唔想離開，始終我覺得一旦我離開咗，就好難再同香港人一齊打呢場仗，因為之後如果發生咩事，你都係只能夠用旁觀者嘅身份去睇住件事，我自己係接受唔到呢件事情，所以就算第時條路幾難行都好，我相信點都要有人留返係香港，繼續走落去。就算將來我唔再係議員，但我都想會繼續用香港人呢個身份繼續走落去囉。」

林進最後皺一皺眉毛，清一清嗓子，語重深長地道：「香港人最緊要唔好過份恐懼，繼續做好本份，係唔同嘅範疇繼續抗爭。因為我深信哪裡有壓迫，哪裡就會有反抗，越壓迫得越大，反抗嘅力度都只會越大，香港人要靜待那個能夠一齊反抗嘅時候。雖然每一日都有好多荒誕嘅事情發生，但絕對唔好沉溺係恐懼之中，後生仔就要睇多啲書，好好裝備自己，每個香港人都要做好準備，因為雨傘當年完咗，都冇人諗過5年後會發生場咁大嘅社會運動。」

<figure>
<img src="https://web.archive.org/web/20210129120733im_/https://www.hkcnews.com/news_新聞/hk-discuss/2021/01/天水連線-林進-20210121215000_b23b_large.jpg" alt="">
<figcaption>林進表示，雖然自己區議員的身份隨時面臨DQ，但仍會盡力履行好現時代議士的責任，為居民、社區發聲。 曾港深攝</figcaption>
</figure>

初選中排劉頴匡名單第二的李志宏表示，這次初選的大搜捕，再次證明中共、港共政府極權的本質，亦證明了在獨裁之下，法律只是當權者用來打壓人民嘅的個武器，「今日嘅香港，無論我哋係點樣和平、退縮、避諱，政權都係唔會放過我哋。」

<figure>
<img src="https://web.archive.org/web/20210129120733im_/https://www.hkcnews.com/news_新聞/hk-discuss/2021/01/初選大搜捕-李志宏-20210121215110_e318_large.jpg" alt="">
<figcaption>李志宏出席民主派回應初選大濫捕的記者會。    港台網上直播截圖</figcaption>
</figure>

同樣作為初選二號名單的他，也表示早有被捕的心理準備，又指現時香港的政治氛圍籠罩着強烈的白色恐怖，

> 無一個人係唔驚嘅，大家驚係明白 ，但驚完之後要做啲咩先係最重要。

他認為議會戰線已是不設實際，每個人都應該思考一下在什麼範疇可以繼續抗爭，「其實仲有好多戰線，工會戰線、社福界、勞顧會等，我覺得每個人都可以做得更多」，他呼籲港人不要太過悲觀，不同方法都可以延續抗爭運動。

李志宏認為雖然現時社會環境非常黑暗，但香港人不應該自我設限、退縮及自閹投降，否則不知不覺間便會喪失作為香港人的靈魂。

「又傾又砌路線已經唔再可行，法治嘅制衡已經消失咗，」他直言在中共政權眼中，香港人生存本來就是原罪，「莫須有」也變成香港人最大的罪名，所以港人再無退縮的理由，「今日搞初選就話犯法，如果聽日同你講鬧政府就係犯法，再者有一日我哋講『香港』呢兩隻字都係犯法嘅時候，唔通我哋連『香港』呢兩隻字都唔講咩？」。

<figure>
<img src="https://web.archive.org/web/20210129120733im_/https://www.hkcnews.com/news_新聞/hk-discuss/2021/01/李志宏-勞顧會-20210121214807_1ef6_large.png" alt="">
<figcaption>李志宏(右三)去年曾參與勞顧會選舉，表示希望打破勞顧會長久以來的不公。   張凱傑攝</figcaption>
</figure>

李志宏認為現時港人需要認清恐懼，然後直視恐懼，最後克服恐懼，又以掃垃圾作比喻，「就好似我哋如果將啲垃圾掃入梳化底，啲垃圾仍然存在」。面對恐懼時，我們需要「無懼」的心，「真正嘅無懼並唔係指一個人咩都唔驚。我地唔係聖人，作為凡人，我地每一個人都分享同一樣嘅恐懼。但當一個人即使恐懼，但依然選擇繼續堅持落去，為左人類共同信仰既普世價值而奮鬥，咁樣，先至係真正嘅無懼。」他亦呼籲民主派放下過往恩怨合作，共同為民主運動奮鬥。

<figure>
<img src="https://web.archive.org/web/20210129120733im_/https://www.hkcnews.com/news_新聞/hk-discuss/2021/01/何致宏-李軒朗-黎銘澤-20210121215132_a097_large.png" alt="">
<figcaption>黎銘澤、李軒朗及何致宏同屬初選名單第二參選人，他們同樣表示已有被捕的心理準備。</figcaption>
</figure>

### 現在基本上咩都做唔到

港島區初選彭卓棋名單第二參選人、中西區區議員何致宏則表示現時情況非常被動，「基本上咩都做唔到」，除了憂慮將來會被捕之外，他亦擔心所有與初選有關連的人士亦會遭殃，包括義工團。

他批評政權這次大搜捕缺乏法理，並質疑「建制派都有初選制度啦，你唔拉埋佢哋？」；九龍西初選馮達浚名單第二參選人李軒朗亦表示，由當初參加初選時，已有被捕的覺悟，當時所有參選人亦都有開會談論過當中的風險，只是想不到中共會以「顛覆國家政權」為由將他們拘捕，「只係一個可用自由意志揀選自己心儀民主代議士嘅活動，點樣可以顛覆到國家個政權呢？」；至於新民主同盟、新界東初選參選人范國威名單第二參選人黎銘澤則指，現時政府的決定已經不可理喻，又表示他的家人非常擔心他會成為政權下一個「祭旗」對象，籲同路人「共勉之」。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210129120733/https://www.hkcnews.com/aboutus/#subscribe)
