---
title: "楊潤雄指校園唔嗌得時代革命　「變革香港」得唔得？「要睇返個內容同背後理念」"
date: "2021-02-05"
last_updated: "2021-02-05 19:42:01"
author: "眾新聞記者"
category: "眾聞"
tags:
  - "教育局"
  - "教育署"
  - "香港教育局"
  - "楊潤雄"
  - "國家安全教育"
url: "https://web.archive.org/web/20210928083714/https://www.hkcnews.com/article/37913/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37923/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/37913/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37923/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 楊潤雄指校園唔嗌得時代革命　「變革香港」得唔得？「要睇返個內容同背後理念」

教育局昨日向學校發通告，就維護國家安全提供行政及教育指引。教育局局長楊潤雄今早出席港台及商台節目，以及在出席立法會後接受記者提問回應事件。眾新聞整合部分問答內容：

<figure>
<img src="https://web.archive.org/web/20210928083714im_/https://www.hkcnews.com/news_新聞/hk-discuss/2021/02/楊潤雄-國家安全教育-20210205174046_1a95_large.jpg" alt="">
</figure>

**• 指引建議，若學生在校內佩戴政治訊息的飾物、叫口號、拉人鏈等，學校應立即勸止，如有需要可諮詢警民關係主任，如遇上嚴重或緊急情況則報警。**

**商台主持** ：「時代革命」唔嗌得啦係咪？   
 **楊潤雄** ：係係係。   
 **商台主持** ：咁「變革香港」（民建聯近日提出的口號）嗌唔嗌得？   
 **楊潤雄** ：呃哈哈哈，睇返佢個內容，睇返佢咩情況之下，佢背後個理念係咩嘢。

**港台主持** ：指引說若學生在校內佩戴政治訊息的飾物、叫口號、拉人鏈等，學校應勸止，如遇上嚴重或緊急情況則報警，具體是如何？

**楊潤雄** ：舉例如果學生戴有政治訊息嘅飾物，學校要制止，要教導佢哋點解唔適合。至於會否違法，就要睇講咩，例如明確係港獨或鼓吹危害國家安全，咁梗係唔得。有違法嘅話，可以搵警民關係主任或者學校聯絡主任了解先，唔係即刻要報警，最重要係盡快通知家長，係希望教好學生，唔係拘捕學生。例如叫政治口號、政治宣傳等，學校應該制止，要睇內容模式，係「貪得意」定有目的，學校要了解咗先。如果有時唔知係咪違法，可以搵警民關係主任傾。

**港台主持** ：如果學校覺得冇違反國安法，但當局覺得有，責任係咪都落喺學校度？   
 **楊潤雄** ：學校有責任唔畀危害國家安全嘅事喺學校發生，而最終邊個要負責，要視乎情況。學校要安排教職員了解國安法，應該可以做到決定（判斷有否違反國安法），如果唔明就搵警民關係主任。

**• 國家安全教育框架要求初小學生也要認識《香港國安法》**


{{< video src="https://web.archive.org/web/20210928083714if_/https://www.youtube.com/embed/VwgfRLk0LY0" >}}


**記者：** 要初小學生理解國家安全教育會否太困難？   
 **楊潤雄：** 由小學開始絕對唔會太早。喺小學階段，可以先教簡單嘅，到中學階段可以再深入研究，例如法例條文。總體來說，希望培養學生自覺負起維護國家安全的責任。

**記者：** 局長你自己講唔講到分裂國家罪同顛覆國家罪刑罰分別係幾多呢？   
 **楊潤雄** ：我唔知道你問呢個問題係做咩，因為我唔係一個法律專家，亦唔係負責執行呢條法例嘅官員，所以我唔會回答你問題。   
 **記者** ：如果你都答唔到點解小學生可以答到呢？   
 **楊潤雄** ：（無回應）

**• 指引稱學校應防止政治活動入侵校園**

**記者** ：初中課程框架其中提及初中生要學國家安全的13個領域，第一個是政治安全，但教育局指引指出學校裏不應討論政治(指引指防政治活動入侵校園)，是否有矛盾呢？   
 **楊潤雄** ：成個課程係由課程發展議會同考評局一同制訂，目前正向學校進行問卷調查，當中係一啲專業嘅討論，我會交畀專業嘅同事做詳細研究。你提及嘅問題，我們講緊嘅係學校係唔容許有政治宣傳嘅活動，而喺教學上呢個絕對唔係政治宣傳活動，係正正式式教導總體國家安全的概念的重要一環，兩者之間沒有衝突。

**記者** ：老師如果沒有停止學生一些政治活動，學校是否須負上責任？如不容許這些事情發生，是否限制了學生的言論自由？   
 **楊潤雄** ：我哋一直都話，唔希望有政治宣傳活動喺學校出現，因為對學校製造比較安靜嘅環境畀學生學習，絕對冇好處，呢個與言論自由無關，喺學校當然有好多議題可以討論。言論自由從來都唔係冇限制，都要合乎法例、合乎社會規範。所以睇唔到尋日發出嘅指引會對言論自由有任何規限，只係跟法例要求去做。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210928083714/https://www.hkcnews.com/aboutus/#subscribe)
