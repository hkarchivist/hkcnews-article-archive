---
title: "【抗爭融入生活】設計師：制肘激發創意　派利是話畀同路人知我哋仲係度！"
date: "2021-01-27"
last_updated: "2021-01-27 12:41:49"
author: "記者黎卓欣"
category: "眾聞"
tags:
  - "農曆新年"
  - "新年"
  - "春節"
  - "過新年"
  - "過年"
  - "Chinese New Year"
  - "Spring Festival"
  - "利是封"
url: "https://web.archive.org/web/20210802052508/https://www.hkcnews.com/article/37412/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37578/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/37412/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37578/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【抗爭融入生活】設計師：制肘激發創意　派利是話畀同路人知我哋仲係度！

**年近歲晚，各式各樣的賀年產品，如雨後春筍湧至，揮春、匙扣、利是封......去年，利是封或紅或金的底色上，燙上各式抗爭口號。今年，國安法紅線收緊，利是封褪去金燦燦的字句，換上具諷刺意味的新裝，看懂的人更覺精警。**

**其中一個推出利是封的初創品牌「白島工作室」，負責人阿Y坦言，設計時有修改作品的尺度：「《如水》個款，有諗過會唔會可以再出少少，即係可能八隻字寫晒出嚟。但依家淨係得兩隻字。始終我哋唔會知道，會唔會因為一啲莫須有嘅罪名。」** **限制多了未必令產品質素降低。「反而會令自己諗多一步，個利是封可以好簡單就咁寫八隻字，但今年反而會更多creativity 出咗嚟。」**

**「有時候大家可能會覺得，唔知道啲同路人去晒邊。但係一啲細微嘅位，例如派利是封出去，可以比同路人知道，『我哋仲喺度㗎！』就好似帶黃色口罩、或者戴其他黃色、有抗爭元素嘅accessories，就好似同身邊嘅人講，仲有同路人喺香港。」**

新年封利是既是傳統習俗，也是對後輩的一份祝福。早年的利是封，大多印上標緻的卡通人物，又或是各大商家的換領產品，印上塞滿版面的公司標誌，收到也未必會用心細看。不過，自去年起，利是封不僅是節慶商品，上面印上的一字一句，又為其附載多一層涵意。

儘管今年港人未必能到訪親戚家拜年，也有人傾向以電子錢包「派利是」，但仍有為數不少的設計師，推出結合寓意、諷刺意味及新年元素的利是封，各有寓意，盡見心思。

白島工作室今年推出兩款利是封，分別是《如水》和《香港御守》。《如水》利是封燙上風高浪急的畫面，表面上是一隻小船正艱難前行，細心一看每款卻各有「光」、「時」暗花。《香港御守》在日本御守的造型上加入本港元素，如維港景色、漁港、獅子山上的黃色布幡等，希望寓意香港人能祈求到民主自由同良知。   
   
 工作室負責人阿Y說，兩款利是封的定位有所不同：「 **希望有款係高調啲、另一款就低調啲。因為有啲人可能係好支持，但係冇辦法好張揚咁去派非常重政治色彩嘅利是封。** 《如水》嘅理念係Be Water，希望大家喺抗爭入面會保持呢個心態，入面嗰層layer有pattern係勞工手套，都係抗爭嘅元素，叫做低調得來，大家見到都會覺得有意思。」

為方便收藏，利是封紙質較厚身，每張約重200克，在台灣廠製造，包裝工作則聘請了約10位待業的年青人負責。一套20個利是封售60元，阿Y說只是希望打個和，扣除成本後會將部分盈利捐予612基金。

<figure>
<img src="https://web.archive.org/web/20210802052508im_/https://www.hkcnews.com/news_新聞/hk-discuss/2021/01/利是封-春節-20210121174015_7025_large.png" alt="">
<figcaption>《香港御守》利是封。受訪者提供</figcaption>
</figure>

<figure>
<img src="https://web.archive.org/web/20210802052508im_/https://www.hkcnews.com/news_新聞/hk-discuss/2021/01/新年-利是封-20210121174032_263f_large.png" alt="">
<figcaption>《如水》利是封。受訪者提供</figcaption>
</figure>

去年，印有抗爭口號的賀年產品成行成市，今年卻反而每個品牌都各有所指、各有隱喻。阿Y坦言設計時有修改作品的尺度：「如水個款，有諗過會唔會可以再出少少，即係可能八隻字寫晒出嚟。但依家淨係得兩隻字。始終我哋唔會知道，會唔會因為一啲莫須有嘅罪名，影響埋其他年輕人或者手足，唔知個潛在嚴重性會有幾大，所以我哋都盡量都避一避。」

限制多了又未必讓產品質素降低。「呢個位反而會令到自己再諗多一步，個利是封其實可以好簡單就咁寫八隻字。但係今年反而會更多creativity 出咗嚟。」

> 我哋而家點解會做啲咁『穩陣』嘅嘢，其實係因為冇辦法遊行、冇大型活動。食黃店其實都係將抗爭融入生活入面，有時候大家可能會覺得，唔知道啲同路人去晒邊。但係一啲細微嘅位，例如派利是封出去，可以比同路人知道，『我哋仲喺度㗎！』就好似帶黃色口罩、或者戴其他黃色、有抗爭元素嘅accessories，就好似同身邊嘅人講，仲有同路人喺香港。

### 聯乘20位設計師作義賣「台灣紙張、本土設計、香港製造」

印刷廠Current Printing則聯同20位香港設計師，推出5套共20款「同路互撐利是封」作義賣，強調「台灣紙張、本土設計、香港製造」，每款圖樣各有不同，印上如「自由可貴、繼續發聲」、「Be Water」等。

<figure>
<img src="https://web.archive.org/web/20210802052508im_/https://www.hkcnews.com/news_新聞/hk-discuss/2021/01/農曆新年-利是封-20210121174129_2239_large.jpg" alt="">
<figcaption>Current Printing則聯同20位香港設計師，推出5套共20款「同路互撐利是封」作義賣。社交網站圖片</figcaption>
</figure>

負責人JM認為，香港有不少出色但鮮為人知的設計師，因此推出此聯乘計劃，望能幫助他們藉此提升知名度，聯乘企劃的收益扣除成本後，一半會按需要捐給學生、文宣組織及公民媒體，另一半則會平分給20位設計師。

> 希望話畀香港人聽，有啲初衷仍然要記住。同埋希望話畀大家知，文宣手足都係手足，所以連結咗20位設計師，一齊做呢個項目！

JM去年有參與另一品牌的利是封義賣項目，考慮到今年疫情下港人未必會拜年，印刷數量有刻意減少，造貨量比去年減少一半。不過，消費者反應卻十分熱烈，上月截單後，每天仍有大量市民在專頁留言詢問能否訂購。

### 暗諷「指鹿為馬」

錦田社區空間「迴響 Homecoming」，亦與四個初創品牌聯乘，推出5套共10款利是封。品牌之一「Milk Tea Alliance」，於去年夏季創立，主要售賣自家設計的T恤。今次聯乘的設計，印上了手握代表「奶茶聯盟」的珍珠奶茶，原有賀年字句「龍馬精神」，被刪掉成「牛鹿精神」，言簡意駭。

<figure>
<img src="https://web.archive.org/web/20210802052508im_/https://www.hkcnews.com/news_新聞/hk-discuss/2021/01/利是封-20210121174535_233f_large.jpg" alt="">
<figcaption>「奶茶聯盟」利是封。社交網站圖片</figcaption>
</figure>

品牌負責人說，法律的限制多了，但仍無損他們創作：「某程度上都會激法人嘅創意。例如用另一種方式，去表達想表達嘅嘢，就好似某議員嘅街頭橫額位，變成木條一樣。」

<figure>
<img src="https://web.archive.org/web/20210802052508im_/https://www.hkcnews.com/news_新聞/hk-discuss/2021/01/利是封-20210125182553_2788_large.png" alt="">
<figcaption>今年利是封換上具諷刺意味的新裝，看懂的人更覺精警。左上起：Lark Studio、SG Marble、 Bagguys、Angel’s Paradise。</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210802052508/https://www.hkcnews.com/aboutus/#subscribe)
