---
title: "這夜你們很葡萄"
date: "2021-02-02"
author: "中產平民"
category: "眾說"
tags:
  - "BNO"
  - "bno passport"
  - "bno 護照"
  - "移民"
url: "https://web.archive.org/web/20210629224857/https://www.hkcnews.com/article/37750/bno-%E7%A7%BB%E6%B0%91-37750/bno-passport"
original_url: "https://www.hkcnews.com/article/37750/bno-%E7%A7%BB%E6%B0%91-37750/bno-passport"
---

# 這夜你們很葡萄

<figure>
<img src="https://web.archive.org/web/20210629224857im_/https://www.hkcnews.com/news_新聞/hk-discuss/2021/02/特區護照-BNO-20210202035503_19f4_large.jpg" alt="">
<figcaption>美聯社照片</figcaption>
</figure>

自從英國政府宣布BNO 5+1計劃之後，建制派人人群起批評。有人說移民英國的人最終也會回到香港；中聯辦表示英方試圖將大批香港人變成二等公民；曾經跣了一對夫婦一鑊，叫他們賣樓買匯豐的湯文亮，也出嚟抽水，表示透過這計劃移居英國的香港人質素不會太高。這一夜，我見到你們人人都很葡萄。移民英國計劃，很想要吧。只可惜你們不是移不走，就是想走也不能走，所以便在葡萄其他能夠透過這計劃離開香港的人。其實移民又有乜好怕喎，香港每日都在接收150名新移民，又唔見你哋鬧爆對方，問佢哋做乜落香港做二等公民？英國只不過是提供途徑給香港人移民，你們就在呱呱嘈，其實係人都知比起持有BNO香港人，你們更想走，只可惜這些機會不是屬於你們的。哈哈哈！

其實這個BNO 5+1計劃只不過是一個英方單方面提出的計劃，走與不走，香港人自己決定。正如全球各地也有提供各式各樣移民計劃，包括投資移民等等。如果移民可恥，那麼天下間所有移民顧問全部都是協助他人犯罪。至於是否去外國做二等公民，關你乜事。譚耀宗長子去澳洲做二等公民又唔見你咁肉緊？林鄭月娥一家四口有三個都是外國二等公民，你哋又唔去譴責？其他特區政府官員議員不知有幾多人身邊另一半擁有外國護照，你又唔去恥笑佢哋遲早返香港？點解其他香港人尚未動身，你哋就要咁緊張？我知！因為你哋連走嘅機會都冇！

<figure>
<img src="https://web.archive.org/web/20210629224857im_/https://www.hkcnews.com/news_新聞/hk-discuss/2020/08/林約希-林節思-英國公民-20200801135703_25cd_large.png" alt="">
<figcaption>林鄭月娥一家三男子攞住英國護照，又唔見建制派譴責。</figcaption>
</figure>

BNO 5+1計劃是一個門檻較低，但未算很寬鬆的計劃，因為相關人士依然要在英國生活六年才可以取得公民資格。但這批建制派的反應實在大得令人懷疑。諗深一層，又係喎！你估經歷2019年嘅香港，佢哋想走使唔使問過阿爺先？大家仲記唔記得鄭若驊當年喺英國跌親，冇第一時間返香港治療，喺英國逗留一輪，之後竟然去咗大陸再返香港。係囉，跌親隻手啫，香港大把骨科醫生，點解當時要留喺英國，之後又咁奇怪去到大陸治療呢？唔好意思，我又要扮警察公共關係科，表示我手頭上無資料。

一個最快要六年後才會食糊的移民計劃，一推出，成班建制派即刻呱呱嘈。其實你們這一刻的心情我是明白的。比起持有BNO的香港人，你們身邊家人都持有外國護照，甚至已經移民到外國了。只可惜你們的家人可以走，你們這麼愛國，想走冇咁易，走去大灣區就有你份！部分低質建制派可能全家人都是持有特區護照，又唔夠錢搞投資移民。見到身邊黃絲們個個隨時可以執行李起飛，自己只能望住美好的大灣區，在紫荊黨成為執政黨之後，真真正正做政界二等公民。葡萄他人有得走，你們的心情我是明白的。唔緊要啦，出得嚟行，預咗要還，做得建制派就係要擁抱大灣區㗎啦！你哋去咗肇慶買樓未啫？未嘅話好快手啦！如果唔係第時紫荊黨攞曬立法會同區議會議席，你哋想上車可能要去到青海先負擔得起。揸住匯豐嘅就可憐啲，屋企股票多到可以貼幾層牆紙。人哋去到外國做二等公民但係得到自由，都好過你哋留喺大灣區唔知做第幾等公民嘅。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629224857/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210629224857im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
