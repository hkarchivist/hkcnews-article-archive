---
title: "挪威疫情（1）──挪威用心歹毒？！"
date: "2021-01-26"
author: "骷髏小姐在挪威"
category: "眾說"
tags:
  - "挪威"
  - "挪威王國"
  - "環球時報"
  - "輝瑞Pfizer"
url: "https://web.archive.org/web/20210712054153/https://www.hkcnews.com/article/37535/%E6%8C%AA%E5%A8%81-%E8%BC%9D%E7%91%9Epfizer-%E7%92%B0%E7%90%83%E6%99%82%E5%A0%B1-37535/%E6%8C%AA%E5%A8%81%E7%96%AB%E6%83%85%EF%BC%881%EF%BC%89%E2%94%80%E2%94%80%E6%8C%AA%E5%A8%81%E7%94%A8%E5%BF%83%E6%AD%B9%E6%AF%92%EF%BC%9F%EF%BC%81"
original_url: "https://www.hkcnews.com/article/37535/%E6%8C%AA%E5%A8%81-%E8%BC%9D%E7%91%9Epfizer-%E7%92%B0%E7%90%83%E6%99%82%E5%A0%B1-37535/%E6%8C%AA%E5%A8%81%E7%96%AB%E6%83%85%EF%BC%881%EF%BC%89%E2%94%80%E2%94%80%E6%8C%AA%E5%A8%81%E7%94%A8%E5%BF%83%E6%AD%B9%E6%AF%92%EF%BC%9F%EF%BC%81"
---

# 挪威疫情（1）──挪威用心歹毒？！

1月14日，挪威藥品管理局公佈，有23個住喺護理院嘅年老院友接種輝瑞疫苗後死亡，其中13人接種後出現過副作用，佢哋全部係80 歲以上，有啲仲超過 90歲。輝瑞疫苗嘅臨床測試只係喺18–65 歲群組，所以有嚴重病患嘅虛弱長者，會唔會有嚴重副作用甚至死亡？ 挪威藥品管理局正調查原因，建議醫生仔細考慮邊個適合接種。

不過，藥品管理局強調呢啲病例好少見，死亡事故亦未必同疫苗有因果關係，無證據顯示疫苗唔安全，接種風險好低，叫挪威人安心；挪威人真係好信任政府，處之泰然，完全冇恐慌。不過，事件引起國際關注，特別中國和俄羅斯，唔安心嘅，會唔會係挪威政府？原來 [中國《環球時報》發文](https://web.archive.org/web/20210712054153/https://www.globaltimes.cn/page/202101/1212915.shtml) ，話中國衛生專家呼籲暫停替長者打輝瑞疫苗，NRK（挪威國家電視台）第一時間出咗篇長報導回應，就係呢篇報導，有理由相信，挪威政府絕對要擔心，點解？

### NRK報導全力反駁《環時》

據中國《環球時報》，中國衛生專家話唔好同長者打輝瑞疫苗，但NRK呢個國營電視台，除咗搵挪威疫苗專家出嚟反駁《環時》，仲搵埋挪威藥品管理局其中一個部門主管，主管話《環時》報導失實誇大，不特止，仲有挪威國防學院做嘅軍官，用咁嘅檔次咁嘅陣容反駁，你話中國會點睇？

### 「《環球時報》嘅講法，純粹係政治宣傳⋯⋯係政治宣傳。當然係政治宣傳。」

先睇下NRK報導標題嘅意思： **〈利用挪威療養院死亡事件來斷言西方疫苗不安全〉** ，吓?話中國「利用」？！再睇下啲副標題：

<figure>
<img src="https://web.archive.org/web/20210712054153im_/https://www.hkcnews.com/news_新聞/hk-discuss/2021/01/挪威-輝瑞Pfizer-環球時報-20210126105623_f72f_large.png" alt="">
<figcaption>NRK報導(18.01.2021)截圖</figcaption>
</figure>

意思係「《環球時報》嘅報導， **純粹係政治宣傳⋯⋯係政治宣傳。當然係政治宣傳。** 」挪威藥品局嘅部門主管Steinar Madsen，將中國嘅專家忠告，話係中國嘅政治宣傳，仲覺得好重要，連續講咗「政治宣傳」3次。

喺NRK報導，國防學院做嘅軍官Geir Hågen Karlsen 話《環時》報導嘅對象係中國人，目的係顯示中國政府比西方國家更好，更成功，技術更先進。另外，挪威嘅疫苗專家Gunnveig Grødeland 話，喺呢場猶如登陸月球競賽嘅疫苗競賽，中國同俄羅斯否定輝瑞疫苗，嚟講中俄嘅抗疫好故事；佢仲話，病毒嚟自中國，之後引起世紀疫情，所以中國要傾舉國之力，輸出中國製疫苗去非洲同埋一帶一路國家，用疫苗外交，嚟淡化後果喎。

吓，NRK竟然全方位反駁中國，中國會唔會話挪威挑機？如果用中國嘅思維模式，同埋特區政府近日已同國家一體化嘅字詞，NRK嘅報導簡直係無中生有，係將疫苗成效政治化，用諸心論惡毒揣測中國溫馨提示世界嘅動機，仲將中國善心幫助發展中國家嘅疫苗出口污名化，不特止，仲繼續番炒病毒嚟自中國；喺中國眼中，挪威國營NRK用心歹毒。

挪威政府而家同中國傾緊貿易協議，正係最後衝刺，挪威咁挑機，中國點可以唔出啲戰狼反制措施？挪威政府絕對有理由不安。

<figure>
<img src="https://web.archive.org/web/20210712054153im_/https://www.hkcnews.com/news_新聞/hk-discuss/2021/01/環球時報-挪威-輝瑞Pfizer-20210126105646_2ae7_large.png" alt="">
<figcaption>附圖一：中國《環球時報》報導截圖</figcaption>
</figure>

<figure>
<img src="https://web.archive.org/web/20210712054153im_/https://www.hkcnews.com/news_新聞/hk-discuss/2021/01/輝瑞Pfizer-環球時報-挪威-20210126105716_1186_large.png" alt="">
<figcaption>附圖二：NRK報導標題截圖</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712054153/https://www.hkcnews.com/aboutus/#subscribe)

---

![博客 | 骷髏小姐在挪威](https://web.archive.org/web/20210712054153im_/https://www.hkcnews.com/uploads/avatars/62c82bf5-71b6-4951-bba8-032b2a012e95.png?410975182)

**博客 | 骷髏小姐在挪威**

【骷髏小姐・骷髏小姐在挪威】當年的背包客，第一次去挪威，便呆了一段歲月，因為驚艷。之後再踏足挪威，一晃多年，有欣慰有嘆息，也有憂愁。愛東逛西逛，愛望天望地望人，用近鏡也用廣角鏡，以香港的風景為底色，說些挪威人挪威事。
