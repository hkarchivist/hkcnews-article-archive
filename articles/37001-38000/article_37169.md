---
title: "一個出色的法官"
date: "2021-01-11"
last_updated: "2021-01-11 20:22:48"
author: "中產平民"
category: "眾說"
tags:
  - "黃口罩"
  - "練錦鴻"
url: "https://web.archive.org/web/20210114092745/https://www.hkcnews.com/article/37169/%E9%BB%83%E5%8F%A3%E7%BD%A9-%E7%B7%B4%E9%8C%A6%E9%B4%BB-37171/%E4%B8%80%E5%80%8B%E5%87%BA%E8%89%B2%E7%9A%84%E6%B3%95%E5%AE%98"
original_url: "https://www.hkcnews.com/article/37169/%E9%BB%83%E5%8F%A3%E7%BD%A9-%E7%B7%B4%E9%8C%A6%E9%B4%BB-37171/%E4%B8%80%E5%80%8B%E5%87%BA%E8%89%B2%E7%9A%84%E6%B3%95%E5%AE%98"
---

# 一個出色的法官

練錦鴻法官今日審理2019年9月14日淘大廣場衝突事件，作為一位出色的法官，練錦鴻對顏色有著比藝術家更嚴謹的執著。法官練錦鴻在聆訊期間，指示法庭書記，要求佩戴黃色口罩的一名律師及兩名旁聽者離庭，並要求他們更換其他顏色的口罩，否則不得在庭旁聽。審訊期間，當影片播到有人手持黃色雨傘時，練官詢問雨傘上的字，控方回答是有關屬於醫院財物的字句，練官隨即問「呢間係咩醫院？ 會有黃色遮？」控方隨後將影片暫停，畫面中看到該傘為聯合醫院的財物。其實練錦鴻真係入錯行，以佢對顏色嘅執著，如果當初選擇讀藝術，今日嘅成就可能已經超越梵高同埋畢加索，成為地球上對顏色最執著嘅藝術家。

<figure>
<img src="https://web.archive.org/web/20210114092745im_/https://www.hkcnews.com/news_新聞/hk-discuss/2021/01/練錦鴻-20210111200138_1afc_large.jpg" alt="">
<figcaption>區域法院法官練錦鴻。</figcaption>
</figure>

究竟黃色口罩有乜問題？答案係正常人唔會諗到可以有咩問題，除非有人審案時已經有既定政治立場，作出顏色歧視。如果你問醫生同埋科學家，佢哋只會答你口罩嘅分別在於防護級數，例如政府派嘅阿婆底褲口罩基本上同垃圾冇分別，因為連醫院都入唔到。常用嘅外科口罩就用ASTM來評級，N95口罩當然就屬於更高規格的防護口罩。

點解旁聽者需要戴口罩？答案就係因為政府嘅防疫抗疫措施，簡單嚟講，就係口罩令。但係口罩令從來冇講市民需要帶乜嘢口罩出街。如果你有錢的話亦唔介意侷促，日日戴N95出街都得㗎。至於一般外科手術口罩，香港有大量口罩廠生產，已經再唔係白色同藍色，聖誕款舊年都熱賣。點解練錦鴻有咁大嘅官威，可以限制旁聽者口罩嘅顏色呢？唔講仲以為佢係馬道立嘅級數，可以喺法律界呼風喚雨，但原來練錦鴻不過係區域法院法官咋。一個區域法院法官竟然可以咁巴閉，自製口罩令，限制市民可以帶乜嘢顏色口罩，原因好簡單，就係顏色歧視。因為聆訊畫面當中出現黃色雨傘，練錦鴻隨即問呢間係乜嘢醫院，點解有黃色雨傘。佢對顏色嘅敏銳觸覺已經超越咗一般正常人嘅水平。再係咁落去，會唔會其他旁聽者底褲因為洗得唔乾淨有黃色污漬都會被練錦鴻趕出去？至於黃曉明、黃宗澤、黃錦星，佢哋一出世個名就有個黃字，父輩家族個個都姓黃，下次上庭使唔使未見官先打三十大板？

練錦鴻法官果然係一位非常出色嘅法官，就算係旁聽人士身上個人財物嘅顏色都要被佢審視過，只要佢唔鍾意就可以趕你離開，分分鐘可以告你藐視法庭添！練錦鴻嘅官威已經去到世界頂峰，遲啲香港人遇上法律問題，使唔使去返包青天年代要擊鼓鳴冤，甚至係向法官下跪，真係要問下練錦鴻法官呢個咁出色嘅法官啦！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210114092745/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210114092745im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
