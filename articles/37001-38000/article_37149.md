---
title: "姐姐真勇武"
date: "2021-01-10"
author: "中產平民"
category: "眾說"
tags:
  - "BNO"
  - "bno passport"
  - "bno 護照"
  - "中國籍"
  - "國籍法"
url: "https://web.archive.org/web/20210702140159/https://www.hkcnews.com/article/37149/bno-%E4%B8%AD%E5%9C%8B%E7%B1%8D-%E5%9C%8B%E7%B1%8D%E6%B3%95-37149/bno-passport"
original_url: "https://www.hkcnews.com/article/37149/bno-%E4%B8%AD%E5%9C%8B%E7%B1%8D-%E5%9C%8B%E7%B1%8D%E6%B3%95-37149/bno-passport"
---

# 姐姐真勇武

一直以來好想選特首，口水流到就快脫水嘅姐姐葉劉淑儀，今日發揮勇武本能，在 [《南華早報》撰文](https://web.archive.org/web/20210702140159/https://www.scmp.com/comment/opinion/article/3116906/hongkongers-who-decide-leave-its-time-they-had-choose-foreign) ，表示中國政府正考慮採取反制措施，回應英國給予BNO護照持有人申請居留權。葉劉淑儀認為，內地或是時候執行國籍相關法例，禁止雙重國籍。葉劉淑儀認為可以提出一個確實的「截止日期」，這個日期後，獲取外國籍的港人，會被視為出於自己意願，根據中國國籍法第9條放棄中國籍，亦會自動失去持有特區護照的權利，亦可能失去香港居留權和香港選舉的投票權。姐姐呢個建議，筆者舉腳贊成，一於將截止日期定喺1841年，確保今時今日所有留喺香港嘅香港人全部都係愛國愛港，唔會有任何外國勢力喺香港搞搞震，更加要特區政府重要人物直系親屬全部放棄外國國籍。

[Regina Ip：For Hongkongers who decide to leave, it’s time they had to choose: foreign citizenship or right of abode in Hong Kong](https://web.archive.org/web/20210702140159/https://bit.ly/2LA1aUz) （SCMP，2021.01.10）

<figure>
<img src="https://web.archive.org/web/20210702140159im_/https://www.hkcnews.com/news_新聞/hk-discuss/2020/02/緊急法-葉劉淑儀-口罩短缺-20200212140352_1a24_large.jpg" alt="">
<figcaption>葉劉淑儀資料照片</figcaption>
</figure>

坦白講平民百姓擁有雙重國籍，無傷大雅。阿茂阿壽唔通都可以勾結外國勢力咩！同政要有密切關係嘅直系親屬就唔同啦。問責局長、行政會議成員、立法會議員、人大、政協的另一半，仲有親生仔女姐妹，同埋其他有血緣親屬，如果擁有外國國籍，又一時間惹上桃色糾紛，成為十一哥或者十一仔，而相關艷照同情色片段被外國勢力控制，佢哋喺政府入面嘅屋企人會唔會被外國勢力要脅，出賣香港同埋偉大嘅祖國呢？為咗維護國家安全，呢班勾結外國勢力嘅政要，唔該率先叫自己直系親屬放棄多餘的外國護照，做個勇敢中國人，為自己嘅中國人身份感到自豪。佢哋包括林鄭月娥丈夫及兩名兒子、鄭若驊的丈夫、陳茂波妻子及子女。如果計埋立法會議員、行政會議成員、同埋人大政協，相信有大把人要排住隊證明自己愛國愛港。係囉！中國咁強大，你班政要嘅屋企人做乜仲攞住本外國護照？要攞梗係攞中國護照，係咪先！

葉劉淑儀嘅勇武行為簡直令人眼前一亮，筆者實在找不到理由支持葉劉淑儀呢個政治正確嘅行為。不過除咗以上呢班重要人物，唔知葉劉淑儀女兒嘅國籍又係乜嘢呢？聽講葉劉淑儀女兒葉榮欣現時滯留喺英國返唔到香港。喂喂，究竟你個女做乜要留喺日落緊嘅英國，當年又喺可恥嘅美帝讀書呢？唔通你就係傳說中嘅勾結外國勢力分子，仲要一次過勾結英美兩國？葉劉淑儀係時候你都同大家交代一下女兒嘅國籍問題，仲有點解要留喺英國，如果唔係我驚你自己都犯緊國安法喎！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210702140159/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210702140159im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
