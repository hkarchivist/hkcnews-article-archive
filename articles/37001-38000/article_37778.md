---
title: "25歲青年承認暴動罪：牆外比牆內，更沉重難過"
date: "2020-05-28"
author: "記者莊曉彤"
category: "眾聞"
tags:
  - "暴動罪"
  - "728上環衝突"
  - "認罪"
url: "https://web.archive.org/web/20210712054404/https://www.hkcnews.com/article/37778/%E8%AA%8D%E7%BD%AA-728%E4%B8%8A%E7%92%B0%E8%A1%9D%E7%AA%81-%E6%9A%B4%E5%8B%95%E7%BD%AA-37778/25%E6%AD%B2%E9%9D%92%E5%B9%B4%E6%89%BF%E8%AA%8D%E6%9A%B4%E5%8B%95%E7%BD%AA%EF%BC%9A%E7%89%86%E5%A4%96%E6%AF%94%E7%89%86%E5%85%A7%EF%BC%8C%E6%9B%B4%E6%B2%89%E9%87%8D%E9%9B%A3%E9%81%8E"
original_url: "https://www.hkcnews.com/article/37778/%E8%AA%8D%E7%BD%AA-728%E4%B8%8A%E7%92%B0%E8%A1%9D%E7%AA%81-%E6%9A%B4%E5%8B%95%E7%BD%AA-37778/25%E6%AD%B2%E9%9D%92%E5%B9%B4%E6%89%BF%E8%AA%8D%E6%9A%B4%E5%8B%95%E7%BD%AA%EF%BC%9A%E7%89%86%E5%A4%96%E6%AF%94%E7%89%86%E5%85%A7%EF%BC%8C%E6%9B%B4%E6%B2%89%E9%87%8D%E9%9B%A3%E9%81%8E"
---

# 25歲青年承認暴動罪：牆外比牆內，更沉重難過

**25歲的阿均（化名），昨日開庭前摸摸女朋友的頭說：「Bye Bye喇。」然後轉身走入被告欄，他的代表律師在庭上表示，阿均將會承認於去年7.28上環衝突干犯暴動罪，並形容這是「堅決」的決定，要求取消保釋。法官下令將阿均還柙。**

**認罪前的一個周末，阿均跟記者說：「我覺得係，當你覺得個官司打唔到嘅時候，認罪係一個理性嘅選擇。」他指，在兩、三個月前已經決定了認罪，因為徵詢過律師意見、他也看過一些控方證據，但願早些入去，早點出來。**

**訪問結束，凌晨3時左右，阿均傳給記者一個訊息：「夜深啦，想瞓時個腦就自己會轉。我就醒起自己點解會放棄保釋。除咗今日（訪問時）提到嘅認罪減刑、早入早出、避免生活尷尬（例如搵工）之外，仲有個比較收得埋心底嘅原因就係：還柙在囚時，缺席抗爭心安理得，理所當然之至。」**

**「始終近月來將時間撥畀身邊人時，都會為自己嘅縛手縛腳而感到有少少抱歉。有時睇到身邊發生好多明爭暗鬥，外憂內患，真係睇到攰，又唔知應該做咩先有用，於是就覺得入去freeride吓算，『大家加油，小弟走先』，大概係咁嘅思路。就如我提到：牆外比牆內，更要沉重難過。」**

<figure>
<img src="https://web.archive.org/web/20210712054404im_/https://www.hkcnews.com/news_新聞/hk-discuss/2020/05/認罪-728上環衝突-暴動罪-20200526160703_2b00_large.jpg" alt="">
<figcaption>昨認罪後還柙的阿均，日前接受了眾新聞訪問。莊曉彤攝</figcaption>
</figure>

截至今年5月中，警方在反修例運動共拘捕8337人，控告其中1617人，包括595人暴動罪。5月15日，6.12金鐘衝突中被控暴動的22歲救生員冼嘉豪認罪，判囚4年，是運動中首名暴動入罪的抗爭者。阿均說，決定認罪不是受冼嘉豪影響。

阿均預計，他的刑期與冼嘉豪差不多，4年刑期扣除三分一假期的話，大約是2年8個月，「兩年都唔係好耐吖，即係至少我仲生存緊，唔會無啦啦畀人掟咗落樓。咁我覺得嗰啲人嘅親人、家人先至係需要關心，佢哋永遠唔會再有一個人俾到佢一個擁抱。我覺得，我又唔敢講自己好雞毛蒜皮，但我亦都唔算係咩大不了。」

去年7月28日，網民發起遮打花園集會，力爭五大訴求之外，抗議警方7.21在上環無預警開槍（橡膠子彈）、7.21元朗無差別襲擊。結果，7.28那天警方的彈藥使用量比6.12要多，包括408枚催淚彈、95發橡膠子彈、50發海綿彈，槍聲不絕於耳。當日共有44名被捕者被控於上環干犯暴動罪，是反送中運動裡面首度大規模告暴動，阿均是其中一個。案件在7月31日第一次提訊，被告毋須答辯，44人被分成3宗案件審理，阿均是最多人那宗，後來因為疫情延誤，法庭昨日才聽取認罪意向（但因控方有新文件，部分被告未有表達認罪與否）。法庭排期明年2月22日開始60天審訊。

昨日2時半開庭，逾百人來聲援。阿均昨天穿了白色襯衫、深色西褲、打了條深藍色呔。他在公眾席摸摸女朋友的頭，說了聲：「Bye Bye喇。」就轉身步入被告欄。當阿均的代表律師站起來，向法庭表達了認罪意願，阿均依然淡定地望向前方。阿均媽媽都有到場，她是支持兒子的，形容母子倆一起經歷過好多，唯有當兒子要去旅行。聆訊結束，阿均留在被告欄內，向著親友舉起心心手勢，最後說了句：「保重。」

<figure>
<img src="https://web.archive.org/web/20210712054404im_/https://www.hkcnews.com/news_新聞/hk-discuss/2019/07/728上環衝突-催淚彈-20190729011311_f74e_large.jpg" alt="">
<figcaption>去年7月28日，戰場在上環，抗爭者被催淚彈白煙籠罩。資料圖片</figcaption>
</figure>

認罪前的周六，阿均與女朋友阿馨（化名）一起接受眾新聞訪問。

回到7月28日，阿均當日沒有料到會被捕，因為之後還約了阿馨：「約咗佢睇戲，張戲飛都仲喺度。」還記得是哪一套戲嗎？男生說忘記了。「係咪Toys Story 4，一直話好想睇。」女生記得。

本來打算8點左右就去食飯睇戲，但阿均在上環被速龍制服了。阿均回憶當時的第一個念頭是準備被棍毆，第二個念頭就係：「瀨嘢喇要睇戲。」結果棍沒有打下來，但正在跳舞的阿馨就收到朋友WhatsApp說在直播見到阿均被捕。阿馨即時聯絡阿均的中學同學，他們已經幫阿均找到律師、知道在哪一間警署。阿馨笑言她當下好似拍緊戲。

「佢（阿均）被捕後嗰48小時其實都幾難捱，每次電話響都好緊張，見到咩number都即刻聽，好怕miss咗任何一個佢由警署打嚟嘅電話。直至30號下午有消息話晚上可以幫佢保釋，嗰日放工就即刻同佢嘅朋友去警署。」阿馨憶述。

「由開頭諗，應該無咩事嘅，其他人都係大概40小時就可以保釋，應該好快可以接番佢。直至收到消息，決定直接起訴上庭，真係晴天霹靂......所有嘢都發生得好突然，完全無任何心理準備。接佢嘅時候，律師都話有機會法院未必會批保釋，就會係第二日上庭後即時還柙......嗰一晚就抱住可能最後一次見嘅心情，佢亦都跟我稍作交代『身後事』，萬一真係即時還柙要幫佢處理嘅嘢。」

7月31日，阿均的家人、朋友和阿馨都有陪伴到庭，但因為庭內位置不足，大家只能夠在外面等消息，「最後終於等到可以保釋嘅消息。但對我嚟講，其實都唔算係好鬆一口氣，因為我知道遲早都可能面對要同佢分開嘅一日。」

這一天終究還是來了。

大概是兩、三個月前，阿均決定認罪。那時候正值武漢肺炎襲港，經濟不景氣，做測試工程師的阿均被解僱：「咁啱，我就順便可以入去還柙喇，時機係啱啱好，我又唔使同佢講辭職，仲有遣散費。」而且律師評估官司無甚勝算，認罪向法庭表達悔意又可以獲減刑，他形容是一個輸少當贏的心態，也是理性的選擇。

夜闌人靜的時候，他透過訊息再向記者說了些心底話。

> **仲有個比較收得埋心底嘅原因就係：還押在囚時，缺席抗爭心安理得，理所當然之至。**   
 **始終近月來將時間撥畀身邊人時，都會為自己嘅縛手縛腳而感到有少少抱歉。有時睇到身邊發生好多明爭暗鬥，外憂內患，真係睇到攰，又唔知應該做咩先有用，於是就覺得入去freeride吓算，「大家加油，小弟走先」，大概係咁嘅思路。就如我提到：牆外比牆內更要沉重難過。**   
 **直白啲講：可以名正言順咁freeride，反正呢段期間都唔知自己應該做乜。**   
 **比起武力上嘅裝備，似乎香港人更需要思想上嘅解放。不過兩樣我都幫唔到乜㗎啦，始終我性格都只係一個追隨者，等睇連登上嘅「攬炒巴」、「李小明」呢啲講更好。**


<figure>
<img src="https://web.archive.org/web/20210712054404im_/https://www.hkcnews.com/news_新聞/hk-discuss/2020/05/光復香港，時代革命-524反惡歌法大遊行-20200525005121_1191_large.jpg" alt="">
<figcaption>5月24日，國安法殺到，香港人再上街。EYEPRESS圖片</figcaption>
</figure>

話說回來，阿均不是社運常客，去年6月9日有參與103萬人大遊行。他一生人遊行的次數，5隻手指數得晒。說白點，他是「移民派」，本打算與阿馨賺夠錢、儲夠經驗就技術移民，首選北歐。「純粹覺得呢度太痴線喇想快啲走。去到6月9號見到，原來都仲有咁多同路人，覺得好似有啲希望，不如試吓啦，唔好咁快就話走啦。跟住就發覺原來個政府係可以完全唔理，佢話大家民意我收到喇，但我都係會照推（《逃犯條例》修訂）。」

他開始投入運動，一來是見到6.12眾人各司其職、各盡所能：

> **前面要遮，就會送上自己嘅遮；有安全帽嘅後排，會自覺哋將佢交俾前面。我當時比喻為烏托邦，係一個最接近理想共產主義嘅畫面。其次是見證有女仔受警暴，就係講緊612有幾個防暴用警棍盾牌毆打一個少女嘅片段。『怯者憤怒，抽刀向更弱者。』對於呢啲行為，係打從心底裡嘅鄙視。我會諗，如果呢個係我女朋友，咁我會點反應？可能我保護慾強啦，於是我企出嚟。**


運動發展超出所有人的預期，當時沒有人想過會延續那麼久，沒有人想過被催淚煙籠罩是日常、示威會被警察的槍口瞄準、被人用警棍圍毆。之後隨著疫情來襲，街頭戰線稍息，抗爭卻未有停止，因為搜捕、起訴、還柙一直都在你我身邊發生。

被捕，令阿均被迫中途退場，由6月9日去到7月28日，他覺得：「其實好早死。有人問我後唔後悔，我話我會後悔咁早死。」他從來沒有想過自己會被捕、會坐監，因為自覺是「散水黨」，「大家無咩做就快啲返屋企瞓覺、張床要人嗰啲。」女朋友阿馨補充說：「佢係想睇到其他人都安全走，又或者佢覺得，就算被人打，我隔離有個女仔，我幫佢擋一棍都好。」

<figure>
<img src="https://web.archive.org/web/20210712054404im_/https://www.hkcnews.com/news_新聞/hk-discuss/2019/06/6月9日反送中大遊行-反送中-逃犯條例-20190609175951_156e_large.jpg" alt="">
<figcaption>去年6月9日，103萬人上街反送中，令阿均發現原來有許多同路人。美聯社圖片</figcaption>
</figure>

7.28被捕，昨天認罪，阿均已經囑咐好身邊人。「起碼俾我朋友、家人、女朋友都知道，我係會即將消失幾年架喇，起碼都叫有個心理準備。我一開頭都唔知點講嘅，有啲理性嘅人，講完之後佢會明白，有心理準備。但係我媽唔係好理性嘅人，有時我驚講完之後佢仲更加擔心。唔記得點樣講，總之就講咗。」

阿均說，媽媽是「藍絲」，會影人貼文宣那種，兩母子平時不太會談政治話題。但被捕之後，他多了機會跟媽媽解釋，譬如抗爭者手臂上蓋的印章是被捕支援的律師電話，不是說有印仔就有錢收。他形容：「關係好咗好多，尤其是知道我時日無多嘅時候，咪得閒聚多啲。本身唔係一齊住，而家多啲上去食吓飯。」

阿均想談女朋友。

> **其實留喺入面嘅人唔係最辛苦嗰個，最辛苦係出面等緊你嘅人，就係咁嘅感受。我知道佢一定會好擔心或者囉囉攣，我都做唔到啲咩，最多咪寫多啲信，或者呢個階段陪佢多啲。而家咪陪佢去個好蠢嘅camp，即係落晒雨又要睇星星咁樣，好貴架嗰個嘢，完全唔值得，平時就一定唔會做呢啲咁嘅嘢，但去到最後呢幾日咪做吓囉。**


阿馨則說，做得最多的準備，就是上討論區看「坐過幾年監，你問我答」那些貼文，希望知道阿均可能要面對的情況，相對上會讓自己安心少少。另外就是準備探監，「另一樣嘢我都幾鍾意，就係佢會帶我去見佢嘅朋友，即係可能佢約佢嘅朋友食飯，但都會帶埋我去，佢嘅原意可能方便之後入咗去，如果朋友想入去探佢，我就可以幫佢organize吓。但係，我都覺得開心嘅係，佢share佢嘅生活俾我。」

還有的是阿均早前聯絡到一個良心僱主，表示等阿均出來會聘用他，這也讓二人覺得前路不那麼迷惘。說到反送中這一役令到大家熟悉起囚權、探監安排，阿均打趣地說：「黃色監獄圈。」

<figure>
<img src="https://web.archive.org/web/20210712054404im_/https://www.hkcnews.com/news_新聞/hk-discuss/2020/05/暴動罪-認罪-728上環衝突-20200526160741_cb6e_large.jpg" alt="">
<figcaption>阿馨（左）與阿均（右）。莊曉彤攝</figcaption>
</figure>

想到未來幾年可能要在獄中度過，阿均覺得：

> **講衰啲，坐坐吓監會唔會被人送咗上去新疆，你真係唔知，我自己會有少少擔心，即係會唔會有命出得返嚟。又或者，我有時覺得，坐幾年監，其實個世界變得好快，即係譬如話梁天琦當初坐監，佢坐嘅時候都唔會預到2019已經係咁樣、2020已經差唔多有國安法。有時我想像緊，我可能幾年後出返嚟，會唔會已經完全唔需要諗抗爭，直接諗盡快走，到時會唔會遊行無架喇、上網講咩要翻牆、要VPN。**


他不怕在獄中捱苦，阿馨說他齋食白飯都可以當一餐，平時又不開冷氣。阿均形容：「我係嗰啲dancing in the rain嘅人，我又無乜所謂。但係無乜所謂，唔代表呢件事係啱嘅，我做過啲咩呢，點解我要坐咁耐。」

而且，現實是阿均不是梁天琦，坐監不一定有「光環」。「係呀，無人理架可能。我一定唔諗住做啲好公眾嘅人物，我都唔想有呢啲光環，但係我覺得身邊朋友、親人會care，會有唔同嘅方法去到幫助我嘅時候，譬如識律師嘅就瘋狂介紹律師俾我，又或者，譬如中學校友會有一啲師兄、做律師嘅，又或者好多friend話一齊寫信俾你呀，得閒請吓你食飯呀咁樣，總之feel到身邊好多人其實都好關心我、好care我，咁我覺得夠，公眾光環呢啲我覺得唔需要。」

「我覺得總會有人係去面對呢啲嘢，如果係可以有一個好似我咁，天跌落嚟當被冚嘅人去面對，好過由一個好悲觀或者覺得自己唉成世無咗喇嘅人去面對。即係好似我點解有時會去街頭抗爭，我知道自己唔怕痛、被人打無乜所謂，如果可以保到其他人，咁不如打我啦。」阿均說得坦然，一旁的阿馨則沒好氣說：「真係好樂觀。」

「我剩係可以話，佢係有正義感。我一直都係咁諗，你係一個好有正義感嘅人，但亦都係令身邊人好擔心嘅人，哈哈。」阿馨的視線沒有離開過阿均，隔著口罩都可以見到她笑。問到兩人拍拖幾耐，阿馨笑著說：「就嚟1000日。（均：即將要分開1000日）我就同佢講，再見就可能下個1000日。」

<figure>
<img src="https://web.archive.org/web/20210712054404im_/https://www.hkcnews.com/news_新聞/hk-discuss/2020/05/暴動罪-認罪-728上環衝突-20200526160728_2aff_large.jpg" alt="">
<figcaption>阿馨說：「再見就可能下個1000日。」莊曉彤攝</figcaption>
</figure>

阿均今日被還柙荔枝角收押所，但不久後可能被分配到赤柱監獄，也可能是石壁監獄，探監路遙。「係，我喺入面，最多咪做吓嘢、食吓、瞓吓，成隻豬咁生活。佢就牽腸掛肚。」阿均捉緊阿馨的手說。阿均打算在獄中鍛練身體、練硬筆字、讀書，「我係想學吓programming，入面無電腦學programming係搞笑嘅，但係照睇咗書先，同埋寫吓信囉 。啊，我諗住係練吓字，我中學寫字都叫幾靚，都係唔好咁樣講，總之中學寫字係OK嘅，而家寫嘅字鬼畫符咁樣，所以想喺入面多啲時間寫吓字 。」他想看的書很多，《吶喊》、《孫子兵法》、《莊子》、張愛玲小說、歷史書等五花八門。

阿馨想到未來幾年沒有阿均在身邊，她說會想令到自己忙些，「我係會比較容易一有時間就會諗，跟住可能亂諗嘢，或者唔開心。（想用工作麻醉自己？）有少少，一嚟係希望工作上勤力。我承認我係幾工作狂嘅，可以麻醉吓自己。好老實講，呢兩年幾成日對住佢啦，真係少咗同其他朋友出去，可能搵吓身邊嘅朋友，同埋我自己鍾意跳舞嘅，可能都繼續同朋友跳舞，希望令到自己諗嘢嘅時間少啲，就會無咁成日諗住囉。同埋可能諗到嘢咪即刻寫低，跟住幾日寄一次信。將自己無論開心唔開心記低，可以同佢分享 。」

在還柙之前，二人最想做的是再去一次旅行滑雪，但可惜因為各種原因無法成行，他們只好相約幾年後再去。到時候，兩人都差不多30歲，阿馨說：「係呀，30歲喇，你快啲出嚟啦。」阿均答：「盡量。係唔知出嚟後個世界會點，真係變得好快，個政局仲跌得快過恒指。」

<figure>
<img src="https://web.archive.org/web/20210712054404im_/https://www.hkcnews.com/news_新聞/hk-discuss/2020/05/暴動罪-認罪-728上環衝突-20200526160715_c6cf_large.jpg" alt="">
<figcaption>7.28那夜的電影票還留著。受訪者提供</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712054404/https://www.hkcnews.com/aboutus/#subscribe)
