---
title: "洗頭艇與快艇大不同？"
date: "2021-01-14"
author: "中產平民"
category: "眾說"
tags:
  - "銅鑼灣書店"
  - "李波"
  - "林榮基"
  - "桂民海"
  - "呂波"
  - "Causeway Bay Books"
  - "铜锣湾书店"
  - "黃國桐"
url: "https://web.archive.org/web/20210729155418/https://www.hkcnews.com/article/37261/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37261/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/37261/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37261/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 洗頭艇與快艇大不同？

九龍城區區議員、律師黃國桐和另外11人今早被國安處上門拘捕，涉嫌「串謀協助逃犯」，消息稱與12港人案有關。據了解，被捕的11人涉嫌向12港人提供金錢資助，提供偷渡意見，安排中間人在陸上接送，以及偷渡期間的藏身地點等。原來被拘捕的12人因為協助他人偷渡也會違反國安法。其實案件嘅重點會唔會係偷渡嘅交通工具呢？因為五年前有一位香港人，在香港透過非法途徑進入中國大陸，但係據聞佢坐嘅係洗頭艇，而唔係12港人坐嘅快艇，所以呢件事件，香港警方從來沒有執過法。 呢件事件大家仲記唔記得呢？係時候同大家溫故知新。

<figure>
<img src="https://web.archive.org/web/20210729155418im_/https://www.hkcnews.com/news_新聞/hk-discuss/2021/01/李波-20210114230153_1c33_large.jpg" alt="">
<figcaption>內地媒體2016年2月29日播出銅鑼灣書店股東李波的訪問。李波聲稱，自己是偷渡回內地，配合內地司法調查。澎湃新聞截圖</figcaption>
</figure>

話說喺五年前，銅鑼灣書店負責人之一的李波在2015年12月30日下午6時，在柴灣康民工業中心的貨倉，被多名男子帶走。事件擾攘了一段時間，在2016年2月29日，大陸《環球時報》專訪李波，稱香港「被失蹤」書店股東李波是自願回內地配合調查。李波承認「我是在朋友的幫助下偷渡回內地的，所以沒有用到「回鄉證」，具體情況不方便透露。」五人其後先後返港，不約而同地要求警方銷案，亦同稱不需香港政府協助。

根據建制派立法會議員吳亮星引述某某朋友未經fact check的小道消息，李波是透過坐洗頭艇返回內地。唔知係咪咁所以當時沒有國安法嘅香港，忠誠勇毅警隊選擇不去跟進有人偷渡事件呢？李波同埋12名香港人離開香港水域嘅路線可能有一定程度重疊，之不過12名香港人偷渡事件，香港警察嚴正執法，就算係黃國桐律師同埋其他11人今日也被國安處拘捕。至於銅鑼灣書店事件呢？當時整個警務處人人做阿叻，當然唔係話佢哋覺得自己可以玻璃變鑽石，而係「未聽過」、「我唔信」、「我唔知」、「我睇唔到」、「 唔關我事」。結果，一單可能危害國家安全嘅偷渡案件，就喺香港不了了之。

當年五個人不約而同地被失蹤，更有人在香港透過非法途徑進入內地，明明就係一宗嚴重案件，點解當日香港警務處選擇冷待事件呢？唔通真係洗頭艇同快艇有結構性嘅分別。呢一刻，我唯有都係扮一扮阿叻，「我唔知」、「我睇唔到」、「唔關我事」，因為有common sense嘅讀者應該諗到答案係乜嘢嘅。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210729155418/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210729155418im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
