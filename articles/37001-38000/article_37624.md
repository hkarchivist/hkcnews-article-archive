---
title: "【港足球員的吶喊】准開花市唔准踢波　梁冠聰：封場影響成個足球產業"
date: "2021-01-30"
author: "記者曾港深"
category: "眾聞"
tags:
  - "香港足球"
  - "復辦花市"
  - "梁冠聰"
url: "https://web.archive.org/web/20210924091552/https://www.hkcnews.com/article/37624/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37624/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/37624/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37624/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【港足球員的吶喊】准開花市唔准踢波　梁冠聰：封場影響成個足球產業

政府早前宣布復辦2021年花市，令停工多時的本地體育業界人士怒氣沖天，批評「球場用嚟賣花都唔畀踢波」。香港足球運動員暨評述員梁冠聰認為政府的決定不合理，又指封場影響的不單是職業足球員，而是整個足球產業，「除咗足球員，仲有教練、物理治理師、球會工作人員等，一隊球隊入面係有好多林林總總嘅人士，呢班人其實都好需要呢份工作，所以影響其實非常深遠。」


{{< video src="https://web.archive.org/web/20210924091552if_/https://www.youtube.com/embed/9rHOifhatLQ" >}}


<figure>
<img src="https://web.archive.org/web/20210924091552im_/https://www.hkcnews.com/news_新聞/hk-discuss/2021/01/梁冠聰-復辦花市-20210129205813_2498_large.jpg" alt="">
<figcaption>梁冠聰認為准開花市唔准踢波並不合理，因為花市的人數相信會比踢足球多很多。   周滿鏗攝</figcaption>
</figure>

28歲的梁冠聰現時效力港超聯球會東方龍獅，司職防守中場。他形容這段疫症禁賽期間是他職業生涯中最難捱、亦最難忘的時光，因為相信未來都未必有機會再經歷如此嚴重的疫症，難捱則在於自己很久未試過一段長時間無波踢。唯一值得開心的就是可以放一個長假期，「但我覺得呢個假太長，我真係恨不得呢個假快啲完，即刻衝返球場踢波！」

對於政府復辦花市，而花市舉行的地點卻在港人禁足的足球場，球場過去又不可進行球類運動，包括球隊日常的操練都都要剎停，梁冠聰坦言並不合理，「如果花市都可以開得，咁用返一個相對嘅理論，即係計返人數、社交距離、危險性等，咁踢波又無咁多人，又唔會有近嘅距離，係咪可以容許去做呢？我覺得呢樣係值得研究同考慮囉。」他直言就算運動員對政府決定感到不公平也無能為力，「有咩辦法啫？始終決策者有決策者佢嘅諗法同思路啦，可能我哋未必理解到咁多」。

梁冠聰又質疑是否須要一刀切禁止所有球類活動。他舉例，打網球時球員之間都有一定距離，某程度上都可符合社交距離的規定。他強調今次是關於整個香港體育界的事情，所以在防疫政策及體育運動兩方面的平衡要更仔細去研究。

回想疫情持續超過一年，他皺皺眉說：「嚟到而家第四波疫情，香港人抗疫都成年，其實係咪有啲嘢可以吸取到個教訓，或者可以做得更加好呢？」

<figure>
<img src="https://web.archive.org/web/20210924091552im_/https://www.hkcnews.com/news_新聞/hk-discuss/2021/01/復辦花市-梁冠聰-20210129205707_11bb_large.jpg" alt="">
<figcaption>梁冠聰冀昐球場盡快重開，讓港超聯重啟，以免球會退賽潮重演。    周滿鏗攝</figcaption>
</figure>

上季的港超聯因為受疫情影響，復賽後便由10隊變成6隊，假如今季的球季繼續停擺，原定六月完結的賽季相信必定再度延長，有球圈人士擔心，若繼續停頓，或許會再令球會退賽潮重演，令本身只餘八隊比賽的港超聯再度萎縮，更甚令到職業聯賽或在港消失。

梁冠聰同意球圈人士的推論，坦言自己也不排除這個可能性，「上網都見到好多球迷討論，話而家係咪去咗香港足球嘅冰河時期呢？雖然我暫時都覺得仲樂觀嘅，因為都仲有好多投資者係鼎力支持，但再係咁(封場下去)，係咪要令到啲投資者卻步呢？」他又提到封場影響的不單是職業足球員，而是整個足球產業，「除咗足球員，仲有教練、物理治理師、球會工作人員等，一隊球隊入面係有好多林林總總嘅人士，呢班人其實都係好需要呢份工作，所以個影響其實非常深遠。」。   
   
 他直言，暫時看不到疫情可以很快完結，但香港現時已有不同的防疫抗疫政策及措施，例如居家隔離及定期檢測等，而職業運動員其實理應是較「安全」的一個群組，「因為我哋其實係每個禮拜都要進行檢測，如果有練波有比賽，係兩至三日就會檢測一次，即係話我哋知道自己嗰個身體狀況會出事嘅機會，或者頻密程度，應該係比起其他行業或者工種更加了解。」所以他認為在疫情之下讓職業足球員復工，並不是天方夜譚的事情。

<figure>
<img src="https://web.archive.org/web/20210924091552im_/https://www.hkcnews.com/news_新聞/hk-discuss/2021/01/復辦花市-梁冠聰-20210129205837_1ba8_large.jpg" alt="">
<figcaption>梁冠聰擔心缺乏團體訓練，復賽時難以一時三刻恢復狀態。    周滿鏗攝</figcaption>
</figure>

另外，傑志、理文以及梁冠聰效力的東方龍獅，將有機會代表香港出戰亞洲賽，料四月就會展開分組賽，若一直停操停賽，對各球隊爭取好成績亦有極大影響。梁冠聰則以球員狀態的角度去分析，「當然絕對會有影響，你自己訓練，再去返團隊訓練，然後比賽，其實係兩碼子嘅事。根據之前疫情復賽嘅經驗，至少要踢返兩個禮拜，先會有啲感覺返嚟，都未講可以調整到個狀態去到最TOP喎，所以保守估計要復賽後調整返個狀態上最TOP，我諗都要至少三星期。」他坦言現時都將近二月，時間上其實非常緊張，希望政府能盡快重開足球場，讓球隊可以盡早備戰。

一場疫症，世界停擺，但梁冠聰相信香港運動員在這段時間無一刻想過停下來，「我諗所有香港運動員都要抱住一個永不放棄嘅精神，希望喺呢段期間繼續堅持你嘅夢想，繼續做你想做嘅嘢，爭取你想做嘅嘢，希望將來所有嘢回復正常之後，我哋會變得更好。」

<figure>
<img src="https://web.archive.org/web/20210924091552im_/https://www.hkcnews.com/news_新聞/hk-discuss/2021/01/復辦花市-球場封閉-20210129210056_1410_large.jpg" alt="">
<figcaption>全港15個年宵市場地點，選址都是在康文署的硬地足球場。   周滿鏗攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210924091552/https://www.hkcnews.com/aboutus/#subscribe)
