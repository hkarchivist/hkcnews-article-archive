---
title: "話你知：以色列兩星期前發生過「顛覆國家政權」"
date: "2021-01-09"
author: "假才子"
category: "眾說"
tags:
  - "以色列"
  - "以色列國"
  - "顛覆國家政權罪"
  - "初選大搜捕"
url: "https://web.archive.org/web/20211027065855/https://www.hkcnews.com/article/37101/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37101/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/37101/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37101/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 話你知：以色列兩星期前發生過「顛覆國家政權」

香港警察話，否決財政預算案，逼特首辭職，癱瘓香港，就叫「顛覆國家政權」，咁以色列兩星期前其實都發生過一次「顛覆國家政權」。原來在12月23號，由於以色列執政聯盟內鬨，國會在期限屆滿都未能通過預算案，要解散政府同國會提早大選。唔知有幾多以色列議員因為「顛覆國家政權」被捕呢？同埋我諗依家以色列梗係癱瘓緊，機會嚟啦伊朗。（ps全個內閣改為署理性質，而3月23號會大選，未聽聞因為疫情延遲）

<figure>
<img src="https://web.archive.org/web/20211027065855im_/https://www.hkcnews.com/news_新聞/hk-discuss/2021/01/國會-解散國會-以色列-20210109104924_6924_large.jpg" alt="">
<figcaption>以色列國會資料照片。美聯社</figcaption>
</figure>

第二，唔知香港幾時獨立咗，否則叫香港政府下台點算顛覆「國家政權」？第三，林鄭辭職就會癱瘓香港，咁梗係張建宗想癱瘓香港啦，因為基本法52同53條訂明，需要辭職的只係特首，唔係成個政府，政務司司長會署任，事實上2005年老董辭職都係曾蔭權署理，所以警察梗係想講張建宗會癱瘓香港啦，幾時拉埋佢？

第四，其實要真係做到特首下台，需要經過 1. 反對派取得立法會過半；2. 否決財政預算案（73條）；3. 經協商仍不能解決，解散立法會（50條）；4. 期間特首可按上年開支批准臨時撥款（51條）；5. 反對派再次取得立法會過半；6. 重選的立法會繼續拒絕通過所爭議的原案（52條）7. 先會特首辭職。

而特首辭職，係咪就可以威脅到啲咩呢？如上面講過，仲會有：8. 政務司司長署理（53條）；9. 重選行政長官（53條）；10. 新行政長官上任，跟住成段再loop過。除非可以有 11. 反對派在選委會過半；12. 反對派勝出行政長官選舉。但咁樣一嚟又會 13. 反對派變成執政派。媽呀我好亂呀。同埋大佬，關公都只係要過五關，依家民主派要行咁多步，仲要第一步都未行，就已經犯咗法，好難捉摸呀。

講到底，如果在外國，贏選舉政黨輪替，根本唔係「顛覆國家政權」，甚至係「憲政之常道」。就算在香港，如果唔係加插條國安法，政黨輪替亦都唔係犯法，基本法根本冇講過選舉一定要由一面贏，反而立法會有否決權同彈劾權，就真係基本法有寫啦 （73條），但你跟足基本法佢都可以話你違反國安法，咁唔通基本法違反國安法？成日講咩「外國都有國安法」，哈哈哈。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211027065855/https://www.hkcnews.com/aboutus/#subscribe)

---

![博客 | 假才子](https://web.archive.org/web/20211027065855im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
