---
title: "林鄭月娥曬你冷"
date: "2021-02-05"
author: "中產平民"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "公職人員宣誓"
  - "非本地培訓醫生"
url: "https://web.archive.org/web/20210629224912/https://www.hkcnews.com/article/37874/%E6%9E%97%E9%84%AD%E6%9C%88%E5%A8%A5-%E9%9D%9E%E6%9C%AC%E5%9C%B0%E5%9F%B9%E8%A8%93%E9%86%AB%E7%94%9F-%E5%85%AC%E8%81%B7%E4%BA%BA%E5%93%A1%E5%AE%A3%E8%AA%93-37874/carrie-lam"
original_url: "https://www.hkcnews.com/article/37874/%E6%9E%97%E9%84%AD%E6%9C%88%E5%A8%A5-%E9%9D%9E%E6%9C%AC%E5%9C%B0%E5%9F%B9%E8%A8%93%E9%86%AB%E7%94%9F-%E5%85%AC%E8%81%B7%E4%BA%BA%E5%93%A1%E5%AE%A3%E8%AA%93-37874/carrie-lam"
---

# 林鄭月娥曬你冷

林鄭月娥任期只剩下一年半，當香港武漢肺炎疫情尚未控制好的時候，鍾意搞政治多個搞民生嘅林鄭月娥決定曬你冷，一炮過攬炒香港，推出五大立法工作。其中三個抽擊香港核心價值，真係想幫佢配返句對白，香港人，你今次仲唔死？！

<figure>
<img src="https://web.archive.org/web/20210629224912im_/https://www.hkcnews.com/news_新聞/hk-discuss/2021/02/林鄭月娥-投訴港台-20210204172403_2a16_large.jpg" alt="">
<figcaption>林鄭月娥周四出席立法會答問大會。香港電台影片截圖</figcaption>
</figure>

**第一個立法工作，就係確立公職人員宣誓制度，當中包括區議員。** 係人都知相關計劃係因為唔輸得嘅林鄭月娥，前年導致建制派喺區議會慘敗，所以決定推出相關計劃，逼死區議會主流民意。如果你唔宣誓，你就會喪失區議員資格。如果你宣誓，只要瘋狂嘅政府搵到你其中一個社交媒體寫過違反誓詞嘅貼文，你就係犯法。簡單嚟講，橫又死掂又死。林鄭月娥就係要逼死你，因為忠誠反對派將會交由現時嘅建制派去擔任，至於立法會執政黨當然係紫荊黨啦！

**第二個立法工作就係立法引入非本地培訓醫生。** 你估最後會有乜嘢人願意透過呢個計劃去香港執業呢？而家透過BNO五加一計劃移民隨時連香港人身份都冇埋，嗰班外國畢業外國工作嘅香港永久居民，來咗香港之後隨時連最寶貴嘅外國護照都冇埋，正正式式成為大灣區人。唔好傻啦，國安法令國家咁安全，嗰班貪生怕死嘅醫護人員都係留返喺可恥嘅歐美國家，勾結外國勢力就好了。邊有人咁蠢喺香港風頭火勢嘅時候走返嚟，唔通真係貪有國安法咩！大家又係時候準備好紅包畀將會服務香港人嘅內地醫護人員啦！

**第三個立法建議就係立法打擊虛假訊息、侵犯個人私隱、擾亂社會秩序行為。** 呢個行為你估真係針對梁振英咩？好明顯就係要盡全力限制新聞自由。當日香港電台就係透過查冊制度，搵到721事件關鍵人物。你估以後大家仲可唔可以透過查冊搵到事實真相？唔使諗，邊個走去網上起底就即時犯法，除非你係梁振英。從此以後，大家日日只會見到一式一樣嘅愛國愛港新聞，所謂嘅深入報導，除非係針對民主派人士，否則一律犯法，唔係違反最新準備立嘅法，就肯定係違反國安法。

去到最後，林鄭月娥表示：「你可以繼續罵官員，包括我本人，但起碼讓我們做事。有一個大致上回復正常的立法會，我們就會不斷提出這些大膽但有益社會的建議，今日五項立法工作，老實說如果是去年那樣的立法會，起碼有兩三項不敢提出，打撃網上甚麼，宣誓有法律後果，可能會議都開不成。」一句到尾，呢啲唔係叫做官到無求膽自大，係叫做無恥、睬你都有味、獨攬大權。從此以後你有你鬧，佢有佢漠視民意，繼續攬炒香港。所謂嘅如果主流民意不接受自己就會落台，已經成為最大嘅大話。喺未來18個月，林鄭月娥版嘅濫炒十部曲將會加速推行，全香港各行各業一定會受影響，大家又準備好未呢？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629224912/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210629224912im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
