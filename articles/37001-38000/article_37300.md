---
title: "光宗耀祖譚耀宗"
date: "2021-01-16"
last_updated: "2021-01-16 22:04:31"
author: "中產平民"
category: "眾說"
tags:
  - "譚耀宗"
  - "美國制裁名單"
  - "初選大搜捕"
url: "https://web.archive.org/web/20210116145051/https://www.hkcnews.com/article/37300/%E8%AD%9A%E8%80%80%E5%AE%97-%E7%BE%8E%E5%9C%8B%E5%88%B6%E8%A3%81%E5%90%8D%E5%96%AE-%E5%88%9D%E9%81%B8%E5%A4%A7%E6%90%9C%E6%8D%95-37300/%E5%85%89%E5%AE%97%E8%80%80%E7%A5%96%E8%AD%9A%E8%80%80%E5%AE%97"
original_url: "https://www.hkcnews.com/article/37300/%E8%AD%9A%E8%80%80%E5%AE%97-%E7%BE%8E%E5%9C%8B%E5%88%B6%E8%A3%81%E5%90%8D%E5%96%AE-%E5%88%9D%E9%81%B8%E5%A4%A7%E6%90%9C%E6%8D%95-37300/%E5%85%89%E5%AE%97%E8%80%80%E7%A5%96%E8%AD%9A%E8%80%80%E5%AE%97"
---

# 光宗耀祖譚耀宗

恭喜晒你呀譚耀宗，你終於做到俾阿爸對你嘅期望啦！耀宗呢個名，好明顯代表光宗耀祖。能夠同國家領導人一樣被美國制裁，簡直係譚耀宗嘅榮幸。做咗一世奴才，終於有機會升呢，被美國認證，確定成為賣港賊，今日，譚家應該好高興。


{{< video src="https://web.archive.org/web/20210116145051if_/https://www.facebook.com/plugins/video.php?height=314&href=https%3A%2F%2Fwww.facebook.com%2Fdab.hk.1992%2Fvideos%2F213095227157968%2F&show_text=false&width=560" >}}


譚耀宗從政多年，坦白講，冇乜幾多件事可以叫香港人記住，最有印象嘅一件，恐怕就係當年喺伊利沙伯醫院打尖做手術。做咗咁多年人，譚耀宗終於有第二件事，可以讓香港人記住。2021年1月15日，美國財政部宣布，制裁6名損害香港自治的中港官員，包括譚耀宗等人。譚耀宗回應指早已預料會被制裁，重申自己從來沒有資產在美國，並批評美國的行為霸凌及干預香港事務，又稱自己有很多朋友支持，即使制裁會帶來不方便，為了維護國家安全是值得，他強調自己作所有事情都是為香港大局及繁榮穩定，聲稱自己所作的行為是正義、合情、合理和合法。譚耀宗，你終於有抬起頭做人啦。在立法會擔任議員年代，其實冇人記得你做過啲乜，也許因為你真係冇乜嘢做過。去到做全國人大常委會委員，你嘅身份，其實不過係一部錄音機，或者係傳聲筒，冇咗你，搵一個有眼耳口鼻嘅人都做到。但係喺2021年1月15日，你為黨嘅付出終於得到美國嘅認證，你可以同你嘅主子一樣，得到被制裁嘅機會啦。其實制裁又有乜好怕喎，全香港大部份市民都冇資產或者物業喺美國，想入境美國要首先申請簽證，大不了冇得買美股Tesla大炒特炒。

可惜譚氏一家人並非個個愛國愛港，譚耀宗嘅兒子竟然有中國人做，走咗去澳洲居住，更加宣誓效忠澳洲，成為澳洲公民。大家記唔記得澳洲對偉大嘅祖國做過乜嘢壞事？五眼成員聯盟之一嘅澳洲，澳洲政府呼籲國際社會針對武漢肺炎疫情源頭展開獨立調查，中國駐澳洲大使成競業當月底接受澳媒訪問時更加直言，澳洲對武漢肺炎起源展開調查的提議是「政治操弄」，要對中國「展開政治攻擊」，並稱「中國民眾對澳大利亞的行為感到不滿和失望」。結果中國對澳洲實行反制措施，在今年冬天，中國人不夠煤炭發電和取暖了。澳洲呢個咁可恥嘅國家，譚耀宗竟然容許兒子背棄祖宗，宣誓效忠針對偉大祖國嘅澳洲，實在令人憤怒！譚耀宗，係我就唔忍啦！一係叫個仔即刻放棄澳洲護照，返去大灣區做個勇敢中國人，一係就唔好姓譚，唔好俾佢有辱家門。

譚耀宗成就已經超越譚惠珠、譚詠麟、譚德塞（講吓笑啫），成為譚氏宗親會近代最傑出人士，佢所得到嘅榮耀絕對係前無古人、後無來者。只可惜譚耀宗有個不肖子，竟然背棄偉大祖國，甘心宣誓效忠澳洲，成為洋奴。呢一刻係我就唔忍啦！話晒阿爸啱啱升呢可以同特首同埋其他國家領導人睇齊，被美國制裁，你個衰仔竟然走去同洋鬼子聯手制裁祖國，搞到大東北人民冇電保暖，可怒也！我真係好希望譚耀宗一家願榮光歸大灣區，身為中國人，死為中國鬼，一心一意報效中央，放棄外國國籍，做個勇敢中國人！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210116145051/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210116145051im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
