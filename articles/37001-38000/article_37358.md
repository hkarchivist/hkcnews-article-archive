---
title: "你係人，所以你有人民幣"
date: "2021-01-19"
author: "中產平民"
category: "眾說"
tags:
  - "周柏豪"
url: "https://web.archive.org/web/20210607141652/https://www.hkcnews.com/article/37358/%E5%91%A8%E6%9F%8F%E8%B1%AA-37358/%E4%BD%A0%E4%BF%82%E4%BA%BA%EF%BC%8C%E6%89%80%E4%BB%A5%E4%BD%A0%E6%9C%89%E4%BA%BA%E6%B0%91%E5%B9%A3"
original_url: "https://www.hkcnews.com/article/37358/%E5%91%A8%E6%9F%8F%E8%B1%AA-37358/%E4%BD%A0%E4%BF%82%E4%BA%BA%EF%BC%8C%E6%89%80%E4%BB%A5%E4%BD%A0%E6%9C%89%E4%BA%BA%E6%B0%91%E5%B9%A3"
---

# 你係人，所以你有人民幣

<figure>
<img src="https://web.archive.org/web/20210607141652im_/https://www.hkcnews.com/news_新聞/hk-discuss/2021/01/周柏豪-歌手-20210119131040_1264_large.jpg" alt="">
<figcaption>香港電台照片</figcaption>
</figure>

周柏豪好叻叻呀，唔單止短短兩日內先後攞到港台十大中文金曲男歌手金獎同埋TVB 勁歌金曲嘅最受歡迎男歌星，總算攀上了事業上的高峰。之不過周柏豪在接受訪問時被問到之前發表愛國愛港言論，遭到歌迷選擇割席，周柏豪說：「當然一路支持自己嘅人，因為我突然一啲言論去到所謂割席，甚至整爛晒啲CD，當然係一件傷心事，但對我嚟講會有啲唔開心，我都係人嚟。」係呀，周柏豪，你唔單止係人，你嘅未來仲有大量人民幣添！使乜理香港二百萬黃絲諗咩啫，反正你都接受得阿叻訪問，教大家愛國愛港，從此以後你就預咗冇咗200萬支持者㗎喇！但係仲有五百萬沉默大多數同埋14億人呀！乖乖地疊埋心水搵人民幣好過啦！

周柏豪呢類人，真係又要做婊子，又要攞貞節牌坊。同得阿叻陳百祥坐埋同一條船，後果自負啦。正所謂食得鹹魚抵得渴，既然洗心革面為人民幣服務，被政見不同的歌迷割席是常識吧。而家畀個機會你面向祖國，服務14億人，你仲好意思話唔開心，唔通你想違反國安法？如果我係你，我就一不做二不休，喺訪問時候話我一啲唔開心都冇，只不過得罪咗二百萬人，香港至少有五百萬沉默大多數支持我，仲有14億偉大嘅中國人會聽我嘅歌！嗰啲唔知邊個黃之鋒，唔該即刻撕爛同我嘅合照，我要同黃之鋒割席！周柏豪，你係醒嘅就咁樣講啦，保證微博即刻瘋傳你嘅偉論，唔會再話你係港獨歌手。

只可惜周柏豪份人並唔係阿叻嘅質素，仲未做到指鹿為馬依然面不紅耳不赤。不過周柏豪，我相信你得嘅，總有一日你會喺紅館上唱我至叻，因為決定了為人民幣服務嘅你，得番兩條路可以揀，一係做過愛國愛港歌手，一係違反國安法。我係你就快快手手翻唱我至叻，話唔埋出年先送你一個視帝，後年再送你一個銅紫荊星章。出得嚟行，預咗要還，行咗愛國愛港康莊大道，支持民主嘅永遠唔會再係你嘅同路人。再見喇周柏豪。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210607141652/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210607141652im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
