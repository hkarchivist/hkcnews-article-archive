---
title: "We connect"
date: "2021-02-07"
author: "中產平民"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "封區強制檢測"
url: "https://web.archive.org/web/20210629224904/https://www.hkcnews.com/article/37976/%E5%B0%81%E5%8D%80%E5%BC%B7%E5%88%B6%E6%AA%A2%E6%B8%AC-%E6%9E%97%E9%84%AD%E6%9C%88%E5%A8%A5-37976/carrie-lam"
original_url: "https://www.hkcnews.com/article/37976/%E5%B0%81%E5%8D%80%E5%BC%B7%E5%88%B6%E6%AA%A2%E6%B8%AC-%E6%9E%97%E9%84%AD%E6%9C%88%E5%A8%A5-37976/carrie-lam"
---

# We connect

林鄭月娥當年競選口號就係we connect 。繼兩年前成功團結香港人，兩年後嘅今日，林鄭月娥再次團結香港人。政府一星期前開始日日突擊封區，搞咗咁多場勞民傷財嘅大龍鳳，結果12次行動當中成功搵到一個個案咁大把（編按：最近一周數字是16次封區僅1宗確診）。而且政府仲打算新年之前繼續搞落去，根據呢個形勢，幾乎可以肯定林鄭月娥將會成功再次團結香港人。

<figure>
<img src="https://web.archive.org/web/20210629224904im_/https://www.hkcnews.com/news_新聞/hk-discuss/2021/02/第四波疫情-封區強制檢測-20210207152559_2525_large.jpg" alt="">
<figcaption>眾新聞製圖</figcaption>
</figure>

最初佐敦封區嘅時候，行動算係成功，起碼搵到13個確診個案，而且只係有一個阿叔打警察。不過繼續封落去，形勢即刻唔同曬。旺角有人高空擲物；馬鞍山有街坊激動到要瞓花槽，兩個居民企圖突破封鎖區，仲有阿叔接受電視訪問嘅時候鬧林鄭月娥食屎狗。點解最初行動尚算順利，然後形勢竟然出現急劇變化呢？好簡單，因為被圍封嘅地區唔同，而且市民眼睛係雪亮嘅。最初佐敦搵到13個個案，雖然比率唔高，但係總叫有丁點兒成績。之後搵到嘅確診個案連續多次捧蛋，你估仲有冇人相信政府抗疫成功，所以出現所謂嘅小區清零？過去幾日確診宗數反反覆覆，2月5日嘅數字竟然係整個星期最高，你話行動成功定失敗呢？

一個唔成功嘅計劃繼續搞落去，市民反抗是常識吧。而且最初圍封嘅地區，大部分居民都係劏房戶或者南亞裔人士，本身冇能力反抗，而且你送即食麵、午餐肉同口罩畀佢哋，的確可以雞髀打人牙骹軟。但係你走去封麗港城，然後送罐長城牌午餐肉畀佢，你估居民會唔會多謝你？麗港城居民心諗，我平時食開韓國午餐肉，長城牌我工人都未必食，就算出前一丁我都買日本版啦！馬鞍山恆安邨一樣，居民實力肯定比起佐敦劏房户雄厚，邊度得閒多謝你送幾罐罐頭畀佢哋食？而且香港有好多人都係黎生，佢哋嘅訴求就係返工。明明已經聽話做咗強制檢測，你仲要無端端走去封人哋棟樓，逼人做多次檢測，你估人哋會唔會唔反抗呢？如果黎生成為下一位受影響人士，唔知會唔會好似幾位阿叔一樣出手打人？

<figure>
<img src="https://web.archive.org/web/20210629224904im_/https://www.hkcnews.com/news_新聞/hk-discuss/2021/01/北角東發大廈-林鄭月娥-20210130011202_2fe7_large.jpg" alt="">
<figcaption>北角東發大廈封區強制檢測，林鄭到場巡視，只向記者揮揮手，沒有回答問題。</figcaption>
</figure>

本來武漢肺炎疫情就係打殘香港人嘅最佳武器，點知從來唔輸得嘅林鄭月娥，竟然有方法反勝為敗，搞到香港人有機會再次we connect，就算當日唔支持罷工嘅黎生and friends，都分分鐘變成反政府份子，林鄭月娥你係得嘅。好希望有一日可以喺電視上再次見到黎生嘅英姿，睇下畀林鄭月娥搞到返唔到工或者放工返唔到屋企嘅佢，今次又有乜訴求，甚至係有乜嘢行動。睇睇鄭月娥係咪真係喺任期最後18個月，真正成功 we connect 700萬人。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629224904/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210629224904im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
