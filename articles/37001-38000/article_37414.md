---
title: "瓦努阿圖好安全?"
date: "2021-01-21"
last_updated: "2021-01-21 19:37:25"
author: "中產平民"
category: "眾說"
tags:
  - "BNO"
  - "bno passport"
  - "bno 護照"
url: "https://web.archive.org/web/20210712054112/https://www.hkcnews.com/article/37414/bno-37414/%E7%93%A6%E5%8A%AA%E9%98%BF%E5%9C%96%E5%A5%BD%E5%AE%89%E5%85%A8"
original_url: "https://www.hkcnews.com/article/37414/bno-37414/%E7%93%A6%E5%8A%AA%E9%98%BF%E5%9C%96%E5%A5%BD%E5%AE%89%E5%85%A8"
---

# 瓦努阿圖好安全?

一本沒有居留權的BNO護照, 竟然有機會做到真攬炒效果。一個其實不算太寬鬆的BNO 5+1計劃竟然成功觸動政權的神經。根據報導表示, 北京考慮針對BNO 5+1移民計劃取得英國國籍香港人, 他們將會被取消中國國籍, 變相失去香港永久居民資格 。諗到呢條絕招嘅一定係聰明絕頂嘅官員, 呢一刻, 瓦努阿圖表示歡迎, 因為最想走嘅香港人, 你估係邊個? 其實咪就係一班擁有資產嘅藍絲, 仲有辛辛苦苦攞到專才計劃進入香港嘅內地人囉!

曾經有一個廣告話過, “瓦努阿圖, 我想住嘅地方” 。 瓦努阿圖好唔好住, 我唔知, 因為我未去過, 淨係知道近年香港人嘅移民目的地, 除左右耳熟能詳嘅美加澳紐英國之外, 瓦努阿圖 、馬爾他、塞浦路斯、希臘、 葡萄牙, 甚至係拉脫維亞同埋土耳其都竟然榜上有名。一撳入去移民顧問網站 , 大家會發現可以認識好多從來未聽過嘅國家名稱 。想移民去呢啲地方部分, 門檻其實好低, 一定容易過BNO 5+1計劃 , 甚至乎係只要用錢就搞得掂, 兼且會得到歐盟護照。相反, 英國好快就唔再係歐盟嘅一部分。 偏偏, 一個唔係咁容易得到嘅BNO 5+1 移民計劃,  竟然成功觸動政權嘅神經, 用盡各種方法打算反制, 例如取消相關人士中國國籍 。呢個諗法實在好笑。 如果移民有罪, 咁樣關景鴻應該可以被國安處拘捕了。日日喺TVB宣傳易時段同趙 雅芝一齊宣傳移民大計, 仲唔係違反國安法, 鼓勵香港人離開香港, 去到外國落地生根咩! 如果咁驚香港人移民, 應該聽日就黎庭掃穴 , 封曬全香港嘅移民顧問, 等香港人冇得走。  至於屋企人擁有外國國籍嘅高官同埋議員 ,第一件事叫佢哋屋企人放棄本外國護照先啦 ! 仲要即刻送返本中國護照畀佢哋同埋佢哋屋企人, 等佢哋一生一世做個勇敢中國人。  邊個直系親屬唔可以放棄外國護照, 就等同違反國安法 , 拉得! 至於嗰班透過專才計劃或者係其他移民方式取得香港人身份嘅內地人 , 唔該第一件事強迫佢哋交出外國護照, 放棄外國國籍, 否則立即抄家。  又要中國國籍, 又要香港人身份, 仲要外國護照, 唔通係打算做間諜, 勾結外國勢力?

係呀, 一日中國人, 一世中國人。嗰班伴侶同子女擁有外國護照嘅官員議員同埋商人, 全部都係漢奸走狗。 中共咁睇得起你哋, 畀你哋做到特首或者問責局局長, 都竟然唔心足 , 仲要勾結外國勢力, 唔去叫自己屋企人放棄本外國護照, 你哋居心何在? 中央政府應該嚴格執行國籍法, 唔好淨係針對最快六年後先發生嘅BNO 5+1 移民計劃, 應該今日開始禁止所有香港人移民。以後再喺電視賣廣告叫人移民外 國, 同唱願榮光歸香港一樣, 係鼓吹他人犯罪, 唔使諗即刻用國安法拉人啦!


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712054112/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210712054112im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
