---
title: "葉錦龍：政府漏風一日　鬼祟封佐敦——問題及建議"
date: "2021-01-23"
author: "特約轉載"
category: "眾說"
tags:
  - "第四波疫情"
  - "封區強制檢測"
url: "https://web.archive.org/web/20210131011119/https://www.hkcnews.com/article/37473/%E5%B0%81%E5%8D%80%E5%BC%B7%E5%88%B6%E6%AA%A2%E6%B8%AC-%E7%AC%AC%E5%9B%9B%E6%B3%A2%E7%96%AB%E6%83%85-37473/%E8%91%89%E9%8C%A6%E9%BE%8D%EF%BC%9A%E6%94%BF%E5%BA%9C%E6%BC%8F%E9%A2%A8%E4%B8%80%E6%97%A5-%E9%AC%BC%E7%A5%9F%E5%B0%81%E4%BD%90%E6%95%A6%E2%80%94%E2%80%94%E5%95%8F%E9%A1%8C%E5%8F%8A%E5%BB%BA%E8%AD%B0"
original_url: "https://www.hkcnews.com/article/37473/%E5%B0%81%E5%8D%80%E5%BC%B7%E5%88%B6%E6%AA%A2%E6%B8%AC-%E7%AC%AC%E5%9B%9B%E6%B3%A2%E7%96%AB%E6%83%85-37473/%E8%91%89%E9%8C%A6%E9%BE%8D%EF%BC%9A%E6%94%BF%E5%BA%9C%E6%BC%8F%E9%A2%A8%E4%B8%80%E6%97%A5-%E9%AC%BC%E7%A5%9F%E5%B0%81%E4%BD%90%E6%95%A6%E2%80%94%E2%80%94%E5%95%8F%E9%A1%8C%E5%8F%8A%E5%BB%BA%E8%AD%B0"
---

# 葉錦龍：政府漏風一日　鬼祟封佐敦——問題及建議

【撰文：中西區區議員葉錦龍】

政府首次引用《預防及控制疾病（對若干人士強制檢測）規例》（第599J章）局部封鎖油麻地，範圍東至吳松街、南至南京街、西至炮台街、北至甘肅街。封鎖行動由1月23日凌晨4點起計，要在封鎖區內所有人做完強制化驗，並差不多出曬報告後先可以解封，之前做咗化驗報告唔計，要再做過。任何在14日內去過封區範圍兩小時以上的人，都要在1月23日起做強制化驗。

政府行動的目標在兩日內解封區域，但返唔到工的人，政府唔會賠，「政府希望僱主能酌情處理，不要扣減員工的薪金和福利」。

<figure>
<img src="https://web.archive.org/web/20210131011119im_/https://www.hkcnews.com/news_新聞/hk-discuss/2021/01/封鎖-COVID-19-佐敦-20210123164431_12bb_large.jpg" alt="">
<figcaption>警方在周六凌晨4時起，局部封鎖油麻地幾條街的範圍。</figcaption>
</figure>

實際出現問題如下：

一、 一早漏曬風出去會封區但又唔肯認，收到風嗰班要走都走曬，分分鐘全港大感染，政府邊度係同市民同心抗疫？

二、講咗成年化驗完唔係等於以後唔會病，要配合啲人封區先有用，依家先知？

三、但係幢幢大廈啲污水渠都病毒超標，又全部都係唐樓劏房。為何唔係全區撤離去隔離營，而係封區要啲人留喺度，要啲人與病毒共舞，驗完都係會交叉感染？當初講到係威係勢，嗰堆停車場臨時屋起嚟擺？

四、點解唔一早喺跳舞群組大爆發時諗定點做？點解明明係因為未封曬個關而搞到爆發，但係要講到係因為南亞人士搞到爆發？

五、據油尖旺交運會主席陳嘉朗指，封鎖區內最少包括三條紅van線嘅總站，點安排？

六、封區而返唔到工的人，如果因為咁老闆扣糧扣假扣勤工，甚至炒人冇工開，政府負唔負責？

七、因封區而開唔到工的商户、攤檔損失點計？

八、劏房户家中沒有洗衣機，如何處理衣物換洗？住戶的垃圾處理，當普通垃圾還是比對醫療廢料安排？社區內的狗狗要出街去廁所怎麼辦？

九、所有安排計劃事前完全冇問過區議員、社區NGO，咁多日以來，當區民政處十問九唔應，仲要work from home。據現場消息指，政府人員好多都唔知頭唔知路，反而議員卻被居民問嘢答到口乾，但係佢哋啲開支同助理啲人工claim錢卻比民政處拖好幾個月未找，如帶銀包返工。究竟政府對於區內的人口分布、流動、居民關注問題所知幾多？民政處又做咗幾多嘢協調指揮部門工作？

十、咁既安排，既限制人權又未必做到控制疫症，想點？

<figure>
<img src="https://web.archive.org/web/20210131011119im_/https://www.hkcnews.com/news_新聞/hk-discuss/2021/01/封鎖-COVID-19-佐敦-20210123164708_dd94_large.png" alt="">
<figcaption>封區強制檢測範圍。政府新聞處圖片</figcaption>
</figure>

為避免今次混亂，我建議如下：

一、一早就預先講定如果封區個SOP（按：standard operating procedures，標準作業流程）會點做，唔好鬼鬼祟祟凌晨4點封。在大家知道SOP下，先做封鎖，並且同時通知包括議員在內的各部門、社福機構及居民，後安排入場。（1月6日大搜捕識安排1000個警察拉人，封區叫警察即時拉封鎖線係咪佢地唔敢做？）

二、封區同時，應馬上安排臨時住宿/隔離設施畀所有封鎖區內既人住，直至有化驗結果同埋區內已無病毒（撤離居民配合區內全面消毒，安排好居民住宿及交通的話，反而唔駛運咁多嘢入區）。

三、居民因封區而導致的損失，政府應承諾包底。政府直接補償因封區而未能營業的商户。（口講保就業、實則送錢畀老闆，不如跟返受影響居民人數同人工，畀返相應補貼畀居民同公司）

四、取消潛在帶毒入關，每日5000人的回港易計劃。（你唔封關，就到人地封你關）

五、建議非本地居民的豁免檢疫人員的安排，應比對外地對航空機組人員的安排：訪港期間限酒店內居住直至離港，以指定點對點運輸送至關口。建議本地居民的豁免檢疫人員的安排，在外地期間須全程居於酒店直至離開外地，這樣既可確保緊急運輸，又可以確保本地居民的入境權利。

（原刊作者 [facebook](https://web.archive.org/web/20210131011119/https://www.facebook.com/hk.samyip/posts/3645708835511111?__cft__[0]=AZUO_AAPEEV1-ps0f4R9ucFwgl2XTu3xXFvAp5kQMNdAzD7XjsDJQpXecC5OSuAJEU4g0koOITRRtoc7Dw7IazBVcGLUgkJZQlFIsnBfXmJleIl3w8x10Bu8gFrowx1X2qo-Yi7O2bvZBG0cm8AdtkGMThO6pWTtsLzZ7Jdm4d9f4w&__tn__=%2CO%2CP-y-R) 專頁）


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210131011119/https://www.hkcnews.com/aboutus/#subscribe)

---

![博客 | 特約轉載](https://web.archive.org/web/20210131011119im_/https://www.hkcnews.com/uploads/avatars/b9253e8a-10e3-49ef-b6c4-24b3101fd809.png?1997537264)

**博客 | 特約轉載**


