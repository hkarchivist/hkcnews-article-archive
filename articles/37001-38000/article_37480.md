---
title: "【香港蘿蔔】一條龍生產銷售　冀港人撐本地農產：有危機更醒覺有選擇"
date: "2021-01-23"
author: "記者黎卓欣"
category: "眾聞"
tags:
  - "農曆新年"
  - "新年"
  - "春節"
  - "過新年"
  - "過年"
  - "Chinese New Year"
  - "Spring Festival"
  - "農夫"
  - "本地菜"
url: "https://web.archive.org/web/20210712054134/https://www.hkcnews.com/article/37480/%E6%9C%AC%E5%9C%B0%E8%8F%9C-%E8%BE%B2%E5%A4%AB-%E8%BE%B2%E6%9B%86%E6%96%B0%E5%B9%B4-37480/%E3%80%90%E9%A6%99%E6%B8%AF%E8%98%BF%E8%94%94%E3%80%91%E4%B8%80%E6%A2%9D%E9%BE%8D%E7%94%9F%E7%94%A2%E9%8A%B7%E5%94%AE-%E5%86%80%E6%B8%AF%E4%BA%BA%E6%92%90%E6%9C%AC%E5%9C%B0%E8%BE%B2%E7%94%A2%EF%BC%9A%E6%9C%89%E5%8D%B1%E6%A9%9F%E6%9B%B4%E9%86%92%E8%A6%BA%E6%9C%89%E9%81%B8%E6%93%87"
original_url: "https://www.hkcnews.com/article/37480/%E6%9C%AC%E5%9C%B0%E8%8F%9C-%E8%BE%B2%E5%A4%AB-%E8%BE%B2%E6%9B%86%E6%96%B0%E5%B9%B4-37480/%E3%80%90%E9%A6%99%E6%B8%AF%E8%98%BF%E8%94%94%E3%80%91%E4%B8%80%E6%A2%9D%E9%BE%8D%E7%94%9F%E7%94%A2%E9%8A%B7%E5%94%AE-%E5%86%80%E6%B8%AF%E4%BA%BA%E6%92%90%E6%9C%AC%E5%9C%B0%E8%BE%B2%E7%94%A2%EF%BC%9A%E6%9C%89%E5%8D%B1%E6%A9%9F%E6%9B%B4%E9%86%92%E8%A6%BA%E6%9C%89%E9%81%B8%E6%93%87"
---

# 【香港蘿蔔】一條龍生產銷售　冀港人撐本地農產：有危機更醒覺有選擇

****


{{< video src="//web.archive.org/web/20210712054134if_/https://www.youtube.com/embed/M4NcMcyun7k" >}}


**農曆新年將至，蘿蔔糕堪稱必備應節食品，然而本地農場出產的蘿蔔，每年總有大量剩貨，難道港人不愛本地蘿蔔令銷路麻麻？「唔係香港需求量嘅問題，而係分配嘅問題：由生產、加工到銷售，係咪可以再串連得好啲？」香港蘿蔔發起人之一簡學榮（Godwin）說。**

位於錦上路的農場「生活館」去年初次與餐廳合作，發覺餐廳的訂購量，遠比街客的總和多，蘿蔔一下子便能賣清光。幾個農耕組織「生活館」、「鄉土學社」及「田嘢」，於是在去年底牽頭成立「香港蘿蔔」團隊，推動由農場上游、至零售店下游的全面生產線；同時推廣蘿蔔製作，如醃蘿蔔工作坊等，期望帶起大眾對本地蘿蔔的認識及興趣。餐廳或加工場可預先訂貨，農場將蘿蔔分批下種，滿90日便會收成送往加工，製成最新鮮的香港人蘿蔔糕。

**為何今年大眾對本地農業的興趣大大提升？「多謝武漢肺炎。」Godwin笑說。適逢肺炎疫情，消費者開始對大陸菜更有警惕：「原來喺有危機、要選擇嘅時候，我哋係有得選擇，而且個選擇唔係離你好遠....唔係好多人喺個行業（農業）做緊，所以我哋做中央銷售時，就要諗如何方便大家去買。」**

<figure>
<img src="https://web.archive.org/web/20210712054134im_/https://www.hkcnews.com/news_新聞/hk-discuss/2021/01/農業-本地菜-20210121170105_1b93_large.png" alt="">
<figcaption>鄉土學社簡學榮 Godwin（左一）、綠野林負責人周兆祥（左二）、生活館農夫周思中及勞麗麗（右一、右二）。張凱傑攝</figcaption>
</figure>

位於元朗錦上路的「生活館」成立逾十年，一身黝黑皮膚的周思中（阿周）是創辦人之一，他指今年雖然日夜溫差大、少雨，能讓蘿蔔儲存更多糖分，但同時野豬及蟲害亦甚嚴重：「往年都未試過種蘿蔔要圍網！」部分農田圍起白色的紗布，他指著田中特別矮小的蘿蔔說：「之前有芽蟲蛀，我哋拯救完之後，佢（蘿蔔）依家再生返出嚟。」

去年阿周嘗試與餐廳「留家廚房」合作，播種前先洽談好要交一千斤蘿蔔，收成後再分批送到餐廳，製作蘿蔔糕。有豐富耕作經驗的他，笑說上年是刺激又緊張：「以前自己賣嘅話通常都係散客，多咗少咗可以同佢哋溝通，但同餐廳合作嘅挑戰性係，人哋排哂陣出嚟迎接你啲蘿蔔，如果我哋到時唔夠俾人，或者有咩差池，影響嘅唔淨止我哋自己，而係成條生產線嘅下一環。」

務農要看天氣、盡人事，今日陽光普照，翌日或傾盆大雨，種種不確定性對農夫的努力，隨時付諸流水。阿周汲取去年經驗，保守估計大概每行田可收割200斤蘿蔔，且收成時不能一次過交貨，要分批次才能保持質素，「確保我哋呢度新鮮摘，餐廳亦新鮮整」。

有了去年的經驗，他坦言希望計劃能持續進行：「一路持續搞落去，農夫會種得安心啲。種植過程中所有嘅唔確定，仍然係唔確定，但起碼確保有一定銷路。平時我哋種一行菜，都唔知要賣幾耐！」

### 分配供求資源　穩定農夫收入

香港蘿蔔、鄉土學社成員Godwin說，蘿蔔易收成、易打理 ，對農夫而言很具吸引力。蘿蔔最佳的食用時間，是種植後的第90天，「最大條、最甜、最多水」，可惜往往到農曆新年，就會有一大堆蘿蔔同時收成，農夫要在約兩星期間，把蘿蔔都賣掉，否則便會開始腐爛、有渣。「當然可以加工處理，例如蘿蔔乾、漬蘿蔔，但咁樣加工個價錢又唔同。」

常有賣剩的食材，是港人不愛本土蘿蔔嗎？Godwin倒不這麼認為：「上年機緣巧合，生活館同餐廳合作，發覺原來餐廳用嘅蘿蔔嘅量，遠比家庭多，6斤蘿蔔對家庭來講，可能已經整到5、6底，多到可以派比人食，但餐廳一做可能係千幾二千底，多人買可能甚至係3000斤。發覺原來唔係需求量嘅問題，而係分配嘅問題：由生產、加工到銷售，係咪可以再串連得好啲？」

今年，他決定實驗地將計劃「搞大佢」，抱著「最多咪賣唔出」的心態，與8間農場、10多間小店合作，當中包括加工單位、餐廳或零售商，製作素蘿蔔糕或傳統蘿蔔糕。「(食物加工場) 『無肉食』個工場再大啲，會分比唔同小店再做批發。」他預計，收成總數可達約萬五斤。

Godwin說，有想過搞「椰菜、冬瓜、薑計劃」等，但思前想後，還是覺得蘿蔔最合適：「椰菜同冬瓜好少有下游加工...但蘿蔔同我哋嘅文化不謀而合，有呢個契機。」

生活館另一位農夫勞麗麗打趣說：「香港有呢個傳統，如果我哋專心種到一批蘿蔔，都會有5位數字嘅收入。每個農場都一定有唔同嘅農作物，但起碼有一批穩定啲嘅收入，等我哋再輪住種其他唔同嘅嘢。」哪管只是一年才一次大賣蘿蔔，但起碼確保有人接收農產，可安心過年，「叫做發個新年財！哈哈。」

<figure>
<img src="https://web.archive.org/web/20210712054134im_/https://www.hkcnews.com/news_新聞/hk-discuss/2021/01/農業-本地菜-20210121165943_17e1_large.png" alt="">
<figcaption>勞麗麗（中）說，這批蘿蔔能為農場帶來5位數字的收入。張凱傑攝</figcaption>
</figure>

### 餐廳不介意賣相　「巖巉」蘿蔔照收

當日勞麗麗親身示範拔蘿蔔，眼前手瓜般粗大的白蘿蔔，表面裂開一個笑臉般的長坑。阿周說：「有時我哋為咗望真啲入面，確保嗰條蘿蔔冇黑心，就會切開佢。咁呢啲餐廳就可以接受囉，但客人就 ... 講真，人哋同你買一條蘿蔔，你俾條斷開嘅佢，我哋自己都覺得冇乜理由啦！」

Godwin補充，平時收割時部分農夫或會把外貌欠佳的蘿蔔丟掉，但其實味道並無問題，餐廳客正好能利用這些食材：「煮完出來係見唔到佢個蘿蔔係咪起腳，因為已經切頭切尾或者整好咗，餐廳可以處理一啲所謂醜樣嘅蘿蔔，作為生產者，當然有操守希望出啲最好嘅，但餐廳就可以補足到，唔會有剩食或處理唔到嘅農作物出現。」

<figure>
<img src="https://web.archive.org/web/20210712054134im_/https://www.hkcnews.com/news_新聞/hk-discuss/2021/01/本地菜-農作物-20210121170032_3b10_large.png" alt="">
<figcaption>有些蘿蔔外觀平平，但其實味道與外貌娟好的蘿蔔無別。張凱傑攝</figcaption>
</figure>

其中一間製作及分銷蘿蔔糕的有機素食店綠野林，負責人周兆祥(祥哥)亦點頭同意：「裂開咗有開咗嘅做法，我哋唔同大酒店，一定要收啲好靚仔嘅農作物。我哋真係要支持佢哋，當功德又好，交稅都好，醜樣啲、種類少都買，多多支持。」

### 「不時不食，本地蘿蔔最啱本地人」

今年，綠野林向「香港蘿蔔」團隊訂購了100斤蘿蔔，將其脫水後，預計可製成100底全生素蘿蔔糕。祥哥多次強調食材質素，日本蘿蔔雖然出名高水準，卻不是他的心頭好。「新鮮都好重要！喺香港可以買到啱啱種夠90日嘅蘿蔔。如果你問中醫，佢會答你：不時不食、要食當造嘅。本地嘅蘿蔔對本地人係最有益，食日本台灣唔係唔好，但始終唔及本地嘅好。」

成本豈會大幅上升？他說，暫未確定轉用本地蘿蔔後，實際成本上漲多少，但認為原料成本並非佔開支最大比例，「買最好同最差的成本都唔差得太遠，租金人工送貨成本，呢啲反而慳唔到。」不過使用本地蘿蔔，亦來自一份情意結，祥哥咧起嘴笑說：「錢係要賺，唔係我哋交唔到租、養唔到一隊人，但除咗賺錢，我哋有更加崇高嘅理想，要有功德，要支持本地嘅小農戶，我自己都做過農場，知道有幾艱難，我哋不單止係令香港人食到好嘢，更加要令香港嘅農業復興。」

負責將蘿蔔加工的餐廳「無肉食」，創辦人楊應邦就坦言成本翻了翻。以前向中國內地要貨，每斤蘿蔔僅需3元，現在用本地蘿蔔，成本翻了6倍，要20元一斤。他坦言成本壓力是多了：「成本的確係增添唔少，但重點係讓本地消費者食到本地嘅蘿蔔，希望更多人試到本地種植。」

他大讚本地蘿蔔味道有優勢：「本地有機種植嘅蘿蔔味濃好多，同埋比較鮮甜，用最簡單嘅製作方法，已能夠呈現最本地嘅味道。」以往工場要製造蘿蔔糕，動輒須約四千至五千斤蘿蔔，惟單一農場難以提供如此大量的食材。如今能透過計劃集合8間農場的資源再作調配，方能促成此合作。

他指，客人今年反應比往年更熱烈：「大家都話，嘩用本地蘿蔔喎，唔同咗喎！但同時我哋價錢都係無咩加到嘅。」

<figure>
<img src="https://web.archive.org/web/20210712054134im_/https://www.hkcnews.com/news_新聞/hk-discuss/2021/01/農業-本地菜-20210121170006_15ad_large.png" alt="">
<figcaption>「無肉食」加工場烹煮蘿蔔糕。張凱傑攝</figcaption>
</figure>

### 疫情下需要增　醒覺有得選擇

為何大眾這年會對本地農業的興趣大大提升？「多謝武漢肺炎。」Godwin笑說。適逢肺炎疫情，或許大家是「驚死心態」，開始對大陸菜更有警惕。「驚大陸菜都唔係今天要驚嘅事，本身已經好毒，係毒農藥，我諗係醒覺嘅時候。原來在有危機、要選擇嘅時候，我哋係有得選擇，而且個選擇唔係離你好遠。」

勞麗麗亦說，疫情下多了人查詢去農墟買菜：「食物係好基本，但以前太方便，令人遺忘咗呢啲基本原來係咁重要，但因為一個肺炎疫情，我哋確實會多咗其他人問我哋買菜，需求係多咗，多咗人去農墟敲門。去到有危機嘅時候，發覺原來本土嘅食物係咁重要。」

她說，或許這是個機會，讓港人去找回近在咫尺的東西。

「香港蘿蔔」   
 專頁：https://www.facebook.com/hkrobertgo


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712054134/https://www.hkcnews.com/aboutus/#subscribe)
