---
title: "青姐有難了"
date: "2021-01-30"
author: "中產平民"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "第四波疫情"
  - "封區強制檢測"
url: "https://web.archive.org/web/20210629224903/https://www.hkcnews.com/article/37641/%E6%9E%97%E9%84%AD%E6%9C%88%E5%A8%A5-%E5%B0%81%E5%8D%80%E5%BC%B7%E5%88%B6%E6%AA%A2%E6%B8%AC-%E7%AC%AC%E5%9B%9B%E6%B3%A2%E7%96%AB%E6%83%85-37641/carrie-lam"
original_url: "https://www.hkcnews.com/article/37641/%E6%9E%97%E9%84%AD%E6%9C%88%E5%A8%A5-%E5%B0%81%E5%8D%80%E5%BC%B7%E5%88%B6%E6%AA%A2%E6%B8%AC-%E7%AC%AC%E5%9B%9B%E6%B3%A2%E7%96%AB%E6%83%85-37641/carrie-lam"
---

# 青姐有難了

近排香港股市咁波動，周圍都係所謂嘅股神，財演應該都發過豬頭，因為成日有人訪問佢哋後市睇法。如果有一日林鄭月娥唔做特首，其實佢真係可以走去轉行做財演。睇到佢關於封區檢測嘅回應，證明咗佢絕對有潛質做新一代財演。今次青姐大鑊喇，你嘅語言藝術同林鄭月娥比真係冇得比。

<figure>
<img src="https://web.archive.org/web/20210629224903im_/https://www.hkcnews.com/news_新聞/hk-discuss/2021/01/林鄭月娥-北角東發大廈-20210130011247_1d6f_large.jpg" alt="">
<figcaption>北角封區強檢，林鄭出巡。周滿鏗攝</figcaption>
</figure>

第一次佐敦封區，搞咗兩日，驗到13宗確診，特區政府即刻攞全民檢測數據喺度自high，話行動好成功。之後走去搞油麻地碧街，結果得一個確診個案，林鄭月娥就話一個都不能少，不能夠看小任何一個感染源頭。好啦，搞完油尖旺區，就去搞港島區，今次去到福建幫聚集地北角錦屏街。搞咗成晚，一個確診個案都搵唔到，竟然林鄭月娥又搵到藉口出post自high，表示一個確診個案都搵唔到就係成功小區清零。

林鄭月娥你真係好叻呀，不過只限於語言偽術。搵到多個案就表示行動有用，搵唔到個案行動一樣唔係失敗。你嘅講法真係啱曬佢做財演。見到個市升你話有機會破頂又得，但係又可以話小心獲利回吐。就算你嘅推介蝕到人哋阿媽都唔認得，都仲可以話因為對方入場時機唔啱，之後一日反彈少少就話琴日買就係最好時機，你錯過咗唔關我事。

林鄭月娥面對勞民傷財嘅突發封區大龍鳳，擁有嘅唔係阿Q精神而係財演天生嘅老吹精神，無論搵唔搵到確診個案或者搵到幾多宗確診個案，我都可以話行動成功。搵到就話一個都不能少，搵唔到就話成功小區清零。就算匯豐跌到28蚊林鄭月娥都唔會有一滴眼淚，仲可能會恥笑你點解唔去買熊證。

究竟今年股市會係繼續破頂定係已經見咗頂準備大跌，唔好問我，走去問林鄭月娥啦。青姐係時候退隱江湖，等林鄭月娥發揮佢亂噏當秘笈嘅絕世神功發揮喺股票市場，相信以佢獨一無二嘅嘴臉肯定可以創出一番事業。各位財演，唔想咁快失業，記得快啲向林鄭月娥請教語言偽術啦！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629224903/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210629224903im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
