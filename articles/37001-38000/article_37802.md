---
title: "真係黑警？"
date: "2021-02-03"
last_updated: "2021-02-04 01:46:05"
author: "中產平民"
category: "眾說"
tags:
  - "黃店"
  - "封區強制檢測"
  - "北角東發大廈"
url: "https://web.archive.org/web/20210712054421/https://www.hkcnews.com/article/37802/%E5%B0%81%E5%8D%80%E5%BC%B7%E5%88%B6%E6%AA%A2%E6%B8%AC-%E5%8C%97%E8%A7%92%E6%9D%B1%E7%99%BC%E5%A4%A7%E5%BB%88-%E9%BB%83%E5%BA%97-37802/%E7%9C%9F%E4%BF%82%E9%BB%91%E8%AD%A6%EF%BC%9F"
original_url: "https://www.hkcnews.com/article/37802/%E5%B0%81%E5%8D%80%E5%BC%B7%E5%88%B6%E6%AA%A2%E6%B8%AC-%E5%8C%97%E8%A7%92%E6%9D%B1%E7%99%BC%E5%A4%A7%E5%BB%88-%E9%BB%83%E5%BA%97-37802/%E7%9C%9F%E4%BF%82%E9%BB%91%E8%AD%A6%EF%BC%9F"
---

# 真係黑警？

黑警呢個字究竟係乜嘢人發明嘅呢？根據非官方消息表示，應該係無綫電視翡翠台。過去幾年不斷拍攝牽涉黑警嘅電視劇，例如《使徒行者》系列，一日到黑喺劇集入面講黑警呢兩個字，搞到香港市民對黑警呢個詞語入曬腦。不過香港係咪真係有黑警呢？見到封鎖北角錦屏街期間嘅安排同埋之後嘅檢控行動，究竟我哋見到執法嘅係警務人員定係黑社會成員呢？

<figure>
<img src="https://web.archive.org/web/20210712054421im_/https://www.hkcnews.com/news_新聞/hk-discuss/2021/01/北角東發大廈-封區強制檢測-20210129160417_1d96_large.png" alt="">
</figure>

<figure>
<img src="https://web.archive.org/web/20210712054421im_/https://www.hkcnews.com/news_新聞/hk-discuss/2021/01/北角東發大廈-封區強制檢測-20210129141129_e928_large.jpg" alt="">
<figcaption>北角錦屏街這家黃店無辜遭罰。鄭啟智攝</figcaption>
</figure>

北角錦屏街黃店位於封鎖區入面，期間閉路電視顯示政府人員沒有拍門要求餐廳職員進行檢測。就算相關職員查詢政府人員，但相關人員一直只叫餐廳職員在店內等候。直到凌晨兩點政府人員竟然指餐廳職員違反必須進行檢測的規定，向相關餐廳職員發出五千元告票。這種情況係咪有啲熟悉？仲有兩個星期就係農曆新年，經常都有人向商戶派發年吉，當然並非免費派發，而係向相關商戶收取陀地費。餐廳職員已經問咗你哋好幾次，究竟是否需要檢測，嗰班淨係識得狗衝嘅政府人員就hea住餐廳職員，叫佢哋喺餐廳入面等候，然後第二朝就向餐廳職員發出告票。呢個做法同黑社會成員將盆年桔放喺酒樓門口，然後索取保護費有乜分別？

警務處拍一百次守城小電影係冇用㗎！只要你哋繼續選擇性執法，你哋就係同全世界講你哋係黑警。今次事件再一次證實原來TVB真係好貼地，所拍攝嘅黑警系列電視劇原來就係想將香港警隊嘅犯法行為公諸於世。唔怪得《使徒行者》拍完一套又一套，因為香港真係有好多黑警㗎。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712054421/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210712054421im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
