---
title: "唐生大地震"
date: "2021-02-04"
last_updated: "2021-02-04 02:58:47"
author: "中產平民"
category: "眾說"
tags:
  - "國藥疫苗"
  - "唐英年"
url: "https://web.archive.org/web/20210205041003/https://www.hkcnews.com/article/37828/%E5%9C%8B%E8%97%A5%E7%96%AB%E8%8B%97-%E5%94%90%E8%8B%B1%E5%B9%B4-37829/%E5%94%90%E7%94%9F%E5%A4%A7%E5%9C%B0%E9%9C%87"
original_url: "https://www.hkcnews.com/article/37828/%E5%9C%8B%E8%97%A5%E7%96%AB%E8%8B%97-%E5%94%90%E8%8B%B1%E5%B9%B4-37829/%E5%94%90%E7%94%9F%E5%A4%A7%E5%9C%B0%E9%9C%87"
---

# 唐生大地震

全國政協唐英年昨日向傳媒透露，早前到深圳接種武漢肺炎疫苗的全國人大代表和政協委員，會到深圳接種第二劑疫苗。只可惜這個全體原來有漏網之魚，就係佢自己。唐英年表示由於自己超級敏感，對流感疫苗有過敏反應，因此未有到內地接種武漢肺炎疫苗。嗱，唐英年今次我就唔撐你啦！我分分鐘擔心你犯咗國安法㖭！

<figure>
<img src="https://web.archive.org/web/20210205041003im_/https://www.hkcnews.com/news_新聞/hk-discuss/2021/02/國藥疫苗-唐英年-20210204025609_1c17_large.jpg" alt="">
<figcaption>香港電台／美聯社照片</figcaption>
</figure>

而家建制派個個吹捧到國藥疫苗天上有地下無，盧寵茂表示打完之後感覺好舒服，仲有少少興奮；譚耀宗就話打完之後好瞓咗。建制派人人都話唔使等第三期臨床數據，快快手手引入香港，盧寵茂甚至話唔通跳降落傘都要第三期臨床數據咩！而家建制派嘅主調就係將國藥疫苗當成救世神藥，邊個批評國藥疫苗隨時畀人話反中亂港。但係唐英年竟然為咗個人利益，竟然話唔夠膽注射國藥疫苗，實在太過份呀！唐英年你記住，冇偉大嘅祖國，就唔會有你，呢個係黃金機會畀你報效國家。如果好似你咁有嚴重敏感，但係注射完疫苗之後都冇出現敏感反應，咁咪即係話國藥疫苗好安全囉！你仲可以做埋生招牌㖭！估唔到唐英年咁貪生怕死，竟然擔心打完國藥疫苗之後會出現敏感反應，你實在太睇小內地嘅醫療專家啦！政府成日吹話國內嘅醫療專家好偉大，如果你打完針出事，我相信佢哋一定會為你即時搶救，保證你可以行得返香港。到時你又可以同人講內地醫護人員質素真係好高㗎，快啲請佢哋來取代香港班黑醫黑護啦！

<figure>
<img src="https://web.archive.org/web/20210205041003im_/https://www.hkcnews.com/news_新聞/hk-discuss/2021/02/股價-國藥疫苗-20210204020215_2da2_large.jpg" alt="">
<figcaption>國藥控股的股價昨天下跌。網絡截圖</figcaption>
</figure>

可惜唐英年貪生怕死，又浪費咗呢個黃金機會。唐英年你實在太過份呀，你知唔知國藥控股嘅股價跌咗幾多？而家只係19.2元，比起2009年上市招股價16元只係高咗兩成咁大把，同歷史高位29蚊仲差一大截，你叫一班國藥股東情何以堪。作為全國政協，你嘅責任就係報效國家，應該將個人榮辱放埋一邊。拒絕接受功效超越預防武漢肺炎，隨時係有病醫病，冇病補身嘅國藥疫苗，你實在太令大家失望喇！

唐英年你知唔知而家特區政府用盡方法推廣武漢肺炎疫苗，晚晚電視台黃金時段都係播緊關於武漢肺炎疫苗廣告，其他建制派更加洗橫手，希望製造壓力，逼疫苗專家小組在未有第三期臨床數據嘅時候，夾硬批准武漢肺炎國藥疫苗可以喺香港打尖使用。只可惜你嘅自私行為實在令國家失望，唔怪得昨日國藥控股股價再次下跌。相反，康希諾生物嘅股價就成功突破300蚊大關，其他二線醫藥股好似綠葉製藥同埋山東新華製藥亦都齊齊急升，國藥控股就斯人獨憔悴。點解呢？因為自己人都唔撐自己人囉！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210205041003/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210205041003im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
