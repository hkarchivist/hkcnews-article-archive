---
title: "【准開花市唔准踢波】懶理封場　30人花墟球場鬥波　波牛：幾千人行花市都得啦，踢波有咩問題？"
date: "2021-01-26"
author: "記者曾港深"
category: "眾聞"
tags:
  - "第四波疫情"
url: "https://web.archive.org/web/20211208224502/https://www.hkcnews.com/article/37551/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37551/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-30%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/37551/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37551/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-30%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【准開花市唔准踢波】懶理封場　30人花墟球場鬥波　波牛：幾千人行花市都得啦，踢波有咩問題？

疫情持續，政府一再延長社交距離措施，運動場和足球場等康體場地繼續關閉。早前特區政府「打倒昨日的我」，宣布在15個球場原址復辦花市，令「腳痕」多時的波牛怒氣沖沖，同問：「球場用嚟賣花都唔畀踢波？」球場重開無期，有不少市民已經按捺不住，跨越封鎖線，用「自己的方法」做運動，有波友表示對政府的決定感到相當不滿，反問「幾千人行花市都得啦，我哋十幾條友踢波有咩問題？」

<figure>
<img src="https://web.archive.org/web/20211208224502im_/https://www.hkcnews.com/news_新聞/hk-discuss/2021/01/球場封閉-抗疫疲勞-20210126203519_3fcf_large.jpg" alt="">
<figcaption>下午時分的花墟足球場，有不少市民跨越紅白色封鎖膠帶進場踢波。  曾港深攝</figcaption>
</figure>

旺角花墟足球場地理位置好，設施亦是康文署轄下足球場中保養得最好之一，一向是波友的首選球場。記者今日(26日)到花墟球場，發現有不少人「偷雞」跨越康文署圍堵球場的封鎖膠帶和鐵馬踢波和踏單車等，大部分人均沒有戴口罩，其中一個足球場更有人「跟隊」踢波，球場內外人數大約為30人。

與朋友到場「跟隊」的葉先生表示，政府寧願重開球場復辦花市，也不願重開球場供市民使用，形容事情荒謬及本末倒置，「球場本身就用嚟踢波嘅，你開嚟搞花市，Okay，冇問題，但你應該都要開返比人踢波囉。因為照政府嘅道理，幾千人行花市都得啦，我哋十幾條友踢波又有咩問題？」

<figure>
<img src="https://web.archive.org/web/20211208224502im_/https://www.hkcnews.com/news_新聞/hk-discuss/2021/01/球場封閉-抗疫疲勞-20210126203224_24b1_large.jpg" alt="">
<figcaption>大部分踢波的市民並沒有戴好口罩。   曾港深攝</figcaption>
</figure>

葉先生認為政府漠視港人的抗疫疲勞，防疫政策「離地」，「試吓叫班高官同啲差佬，禮拜六、日去大東山、龍脊、浪茄嗰啲睇吓，應該同搞花市都係差唔多人數㗎咋！你要去捉限聚令嘅話，捉到佢哋手軟都仲得！咁點解啲人會去晒行山？就係因為所有運動場、球場閂晒囉！」。他認為疫情下港人無地方消遣，難忍長期屈在家中，導致離島及郊外人頭湧湧，可能出現「行山群組」。葉先生直言，「唔通踢波就會感染，爬山就唔會咩？而家咁多冇源頭個案，你可以點避啫？」

葉先生這天「跟咗兩隊波」，人數約30人，大部分人士均沒有戴上口罩，球場的龍門架已被康文署拆去龍門網，並以紅白膠條封鎖，但場內的人仍然踢得非常盡慶。他又表示這天球場的人流已經比平日少，故希望在運動時，順道呼吸新鮮空氣，又指不戴口罩踢波是他們的共識，不過亦不反對有人戴着口罩踢波。

<figure>
<img src="https://web.archive.org/web/20211208224502im_/https://www.hkcnews.com/news_新聞/hk-discuss/2021/01/抗疫疲勞-球場封閉-20210126203245_2212_large.jpg" alt="">
<figcaption>花墟足球場的龍門已被康文署除去龍門網，並以紅白膠條封鎖，但仍難阻波友踢波娛樂。   曾港深攝</figcaption>
</figure>

<figure>
<img src="https://web.archive.org/web/20211208224502im_/https://www.hkcnews.com/news_新聞/hk-discuss/2021/01/抗疫疲勞-球場封閉-20210126203308_1c83_large.jpg" alt="">
<figcaption>記者目測下午前後約有30人在球場踢波，休息時大部分人都脫下口罩。  曾港深攝</figcaption>
</figure>

球場的另一邊，42歲的廖先生與就讀小一的兒子在練習射門，他表示除了「腳痕」，是想趁這星期回暖，與小孩一同「出返身汗」，又提到小孩因為長時間停課的關係，已經很久沒有上過體育堂，有必要讓他「郁動吓個身」。

疫情下復辦花市，廖先生不太認同，「因為而家個疫情係沒完沒了，每日都至少幾廿宗，仲有好多都係冇源頭，即係話你落球場有機會中招、搭巴士、搭地鐵都有機會，所以其實根本就連花市都唔好搞。」

<figure>
<img src="https://web.archive.org/web/20211208224502im_/https://www.hkcnews.com/news_新聞/hk-discuss/2021/01/抗疫疲勞-球場封閉-20210126203055_159c_large.jpg" alt="">
<figcaption>廖先生與就讀小一的兒子在練習射門。曾港深攝</figcaption>
</figure>

廖先生指政府在決定防疫措施時舉棋不定，「呢啲得、嗰啲又唔得，咁嘅做法好唔fair喎。」又認為球場上進行的活動風險會較舉辦花市少，「我頭先喺花墟道行過嚟都已經見到好多人行街買花，可以想像到花市當日人數會有幾多人。」他希望政府逐步開放部分球場讓市民做運動，最多限制入場人數以及運動種類。

<figure>
<img src="https://web.archive.org/web/20211208224502im_/https://www.hkcnews.com/news_新聞/hk-discuss/2021/01/花墟-復辦花市-20210126203136_1ba5_large.jpg" alt="">
<figcaption>花墟的花店生意門庭若市。   曾港深攝</figcaption>
</figure>

廖先生坦言在球場踢波有一定風險，他不會參與多過二人聚集的球類運動，亦不會與陌生人「鬥波」，「如果十幾廿人鬥波，其實都有危險，好似開角球咁，個龍門實會嗌㗎喎，『前柱、後柱』，大嗌嗰陣啲口水都一定容易傳播細菌，同埋亦都無人會去檢查體溫，你去餐廳起碼都有個最基本嘟一嘟，但你球場唔會有，就咁行入去就得。」

<figure>
<img src="https://web.archive.org/web/20211208224502im_/https://www.hkcnews.com/news_新聞/hk-discuss/2021/01/球場封閉-小朋友-20210126203206_d85b_large.jpg" alt="">
<figcaption>球場外有小童除罩踩單車。   曾港深攝</figcaption>
</figure>

除了足球，花墟足球場內亦有不少市民除罩做動運動，如跑步、健身、踩單車、打排球等，有人認為天氣和暖是適合做運動，有人亦表示「吊頸都要唞下氣」，到來伸展筋骨。

政府於各足球場復辦花市備受抨擊，有傳媒引述消息指，當局研究當疫情緩和時，准許公眾進入球場踢波，又傾向開放戶外運動場的跑步徑。但目前疫情未見回落，政府更要「突襲式」封區，康體設施何時解禁仍屬未知數。

<figure>
<img src="https://web.archive.org/web/20211208224502im_/https://www.hkcnews.com/news_新聞/hk-discuss/2021/01/復辦花市-康文署-20210126203331_fce3_large.jpg" alt="">
<figcaption>身穿橙色反光衣的工作人員，正為復辦花市作準備。   曾港深攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211208224502/https://www.hkcnews.com/aboutus/#subscribe)
