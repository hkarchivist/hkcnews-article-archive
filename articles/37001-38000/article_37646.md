---
title: "救救譚伯"
date: "2021-01-30"
author: "中產平民"
category: "眾說"
tags:
  - "BNO"
  - "bno passport"
  - "bno 護照"
  - "譚詠麟"
  - "譚 校長"
  - "譚耀宗"
url: "https://web.archive.org/web/20210629202127/https://www.hkcnews.com/article/37646/%E8%AD%9A%E8%80%80%E5%AE%97-%E8%AD%9A%E8%A9%A0%E9%BA%9F-bno-37646/bno-passport"
original_url: "https://www.hkcnews.com/article/37646/%E8%AD%9A%E8%80%80%E5%AE%97-%E8%AD%9A%E8%A9%A0%E9%BA%9F-bno-37646/bno-passport"
---

# 救救譚伯

一本沒有居留權的BNO護照，竟然有機會做到真攬炒效果。一個其實不算太寬鬆的BNO5+1計劃竟然成功觸動政權的神經。針對BNO5+1移民計劃，中國外交部宣佈不再承認BNO護照為旅行證件和身份證明；香港政府也宣布1月31日起不能再用BNO於香港出入境。今次大鑊了，第一個奶嘢嘅就係唱歌嘅譚伯，第二個就係啱啱畀人制裁嘅政界譚伯。呢一刻，瓦努阿圖表示歡迎，因為最想走嘅香港人，你估係邊個？其實咪就係一班擁有資產嘅藍絲，仲有辛辛苦苦攞到專才計劃進入香港嘅內地人囉！


{{< video src="https://web.archive.org/web/20210629202127if_/https://www.youtube.com/embed/PAdRPrhc3n8" >}}


曾經有一個廣告話過，「瓦努阿圖，我想住嘅地方」。瓦努阿圖好唔好住，我唔知，因為我未去過，淨係知道近年香港人嘅移民目的地，除咗耳熟能詳嘅美加澳紐英國之外，瓦努阿圖、馬爾他、塞浦路斯、希臘、葡萄牙，甚至係拉脫維亞同埋土耳其都竟然榜上有名。一撳入去移民顧問網站，大家會發現可以認識好多從來未聽過嘅國家名稱。想移民去呢啲地方，部分門檻其實好低，一定容易過BNO5+1計劃，甚至乎係只要用錢就搞得掂，兼且會得到歐盟護照。相反，英國唔再係歐盟嘅一部分。偏偏，一個唔係咁容易得到嘅BNO5+1移民計劃，竟然成功觸動政權嘅神經，用盡一切辦法反制。

被問到為何要反制相關措施，外交部表示因為違反已經成為歷史文件嘅中英聯合聲明。講到尾，其實係因為有人擔心香港人大批移民，帶走香港嘅錢啫。諗深一層，如果移民有罪，咁樣香港所有移民顧問應該可以被國安處拘捕了。移民顧問公司一日到黑宣傳移民大計，仲唔係違反國安法，鼓勵香港人離開香港，帶走喺香港嘅資產去到外國落地生根咩！如果咁驚香港人移民，應該聽日就黎庭掃穴，封曬全香港嘅移民顧問，等香港人冇得走。

至於屋企人擁有外國國籍嘅高官同埋議員，第一件事叫佢哋屋企人放棄本外國護照先啦 ! 仲要即刻送返本中國護照畀佢哋同埋佢哋屋企人，等佢哋一生一世做個勇敢中國人。邊個直系親屬唔可以放棄外國護照，就等同違反國安法，拉得！至於嗰班透過專才計劃或者係其他移民方式取得香港人身份嘅內地人，唔該第一件事強迫佢哋交出外國護照，放棄外國國籍，否則立即抄家。又要中國國籍，又要香港人身份，仲要外國護照，唔通係打算做間諜，勾結外國勢力？

兩位譚伯，唱歌嗰一位畀人影到離開香港竟然用可恥嘅BNO。一句到尾你而家取唔取消本中國外交部宣佈不再承認地位嘅護照先！特區政府成日話特區護照天下無敵，好用過BNO，你咁愛國點解你唔用先！

<figure>
<img src="https://web.archive.org/web/20210629202127im_/https://www.hkcnews.com/news_新聞/hk-discuss/2021/01/BNO-譚詠麟-20210130114711_6740_large.png" alt="">
<figcaption>2019年9月，撐警譚詠麟被《壹週刊》拍攝到持BNO出境到美國。照片來源：《壹週刊》影片截圖</figcaption>
</figure>

另一位譚伯，人大常委成員譚耀宗，長子和媳婦竟然入籍澳洲，從事移民顧問生意，幫香港及內地人做外國公民。咁咪即係勾結外國勢力，幫可恥嘅五眼聯盟，搶走寶貴嘅香港人同埋錢？譚耀宗竟然話「正如天下間為人父母者，兒媳的生活和工作是他們的選擇，他會尊重。」大佬，而家五眼聯盟欺負偉大嘅祖國，澳洲更加搞到內地喺今年冬天唔夠煤炭供應。作為人大常委，你見到中國人俾人當東亞病夫竟然唔出手，叫兒子同媳婦立即離開澳洲，返去地球上最美麗嘅地方大灣區，用行動支持祖國，繼續畀佢哋幫五眼聯盟呢個邪惡軸心做事，呢啲叫做養不教，父之過。作為老豆嘅你，竟然畀阿仔誤入歧途，唔單止自己喺澳洲做二等公民，更加打算幫其他香港人和內地人進入澳洲做二等公民，究竟你係愛國定係賣國呀譚耀宗！

<figure>
<img src="https://web.archive.org/web/20210629202127im_/https://www.hkcnews.com/news_新聞/hk-discuss/2021/01/譚耀宗-制裁中港官員-20210116165500_abeb_large.jpg" alt="">
<figcaption>全國人大譚耀宗最近登上被美國制裁榜。他讓兒媳入外國籍，還要幫人搞移民，是否更應該被中央政府制裁呢。民建聯Facebook影片截圖</figcaption>
</figure>

係呀，一日中國人，一世中國人。嗰班伴侶同子女擁有外國護照嘅官員議員同埋商人，全部都係漢奸走狗。中共咁睇得起你哋，畀你哋做到特首或者問責局局長，都竟然唔心足，仲要勾結外國勢力，唔去叫自己屋企人放棄本外國護照，你哋居心何在？中央政府應該嚴格執行國籍法，唔好淨係針對最快六年後先發生嘅BNO5+1 移民計劃，應該今日開始禁止所有香港人移民。以後再喺電視賣廣告叫人移民外國，同唱願榮光歸香港一樣，係鼓吹他人犯罪，唔使諗即刻用國安法拉人啦！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629202127/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210629202127im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
