---
title: "德國聽證會討論制裁　港女生鄺頌晴發起聯署後疑被跟蹤、收恐嚇　返港恐遭國安拘捕"
date: "2021-01-26"
author: "眾新聞記者"
category: "眾聞"
tags:
  - "聽證會"
  - "德國聯署"
  - "鄺頌晴Glacier Kwong"
url: "https://web.archive.org/web/20210204174602/https://www.hkcnews.com/article/37558/%E5%BE%B7%E5%9C%8B%E8%81%AF%E7%BD%B2-%E8%81%BD%E8%AD%89%E6%9C%83-%E9%84%BA%E9%A0%8C%E6%99%B4glacier_kwong-37558/%E5%BE%B7%E5%9C%8B%E8%81%BD%E8%AD%89%E6%9C%83%E8%A8%8E%E8%AB%96%E5%88%B6%E8%A3%81-%E6%B8%AF%E5%A5%B3%E7%94%9F%E9%84%BA%E9%A0%8C%E6%99%B4%E7%99%BC%E8%B5%B7%E8%81%AF%E7%BD%B2%E5%BE%8C%E7%96%91%E8%A2%AB%E8%B7%9F%E8%B9%A4%E3%80%81%E6%94%B6%E6%81%90%E5%9A%87-%E8%BF%94%E6%B8%AF%E6%81%90%E9%81%AD%E5%9C%8B%E5%AE%89%E6%8B%98%E6%8D%95"
original_url: "https://www.hkcnews.com/article/37558/%E5%BE%B7%E5%9C%8B%E8%81%AF%E7%BD%B2-%E8%81%BD%E8%AD%89%E6%9C%83-%E9%84%BA%E9%A0%8C%E6%99%B4glacier_kwong-37558/%E5%BE%B7%E5%9C%8B%E8%81%BD%E8%AD%89%E6%9C%83%E8%A8%8E%E8%AB%96%E5%88%B6%E8%A3%81-%E6%B8%AF%E5%A5%B3%E7%94%9F%E9%84%BA%E9%A0%8C%E6%99%B4%E7%99%BC%E8%B5%B7%E8%81%AF%E7%BD%B2%E5%BE%8C%E7%96%91%E8%A2%AB%E8%B7%9F%E8%B9%A4%E3%80%81%E6%94%B6%E6%81%90%E5%9A%87-%E8%BF%94%E6%B8%AF%E6%81%90%E9%81%AD%E5%9C%8B%E5%AE%89%E6%8B%98%E6%8D%95"
---

# 德國聽證會討論制裁　港女生鄺頌晴發起聯署後疑被跟蹤、收恐嚇　返港恐遭國安拘捕

> **我今天坐在這裡，相信如果一旦返港，將會因違反國安法而被捕，而所謂的指控將會是『勾結外國勢力』。（Sitting here today, I am sure that I would be arrested for violating national security law if I returned to Hong Kong. The alleged charge would be "colluding with foreign forces".）**


這是正在德國留學的前「鍵盤戰線」發言人鄺頌晴，周一在德國聽證會的發言。她與曾在港留學的德國記者穆達偉（David Missal），去年8月發起聯署，成功徵集逾5萬個簽名。德國聯邦議會周一召開聽證會，討論是否因港區國安法的落實而制裁中港相關官員。

發起聯署後，她收到恐嚇訊息叫她「仲想返香港就要停手」；又懷疑被人跟蹤。而早在決定發起聯署的時候，她就已經付上代價──相信將無法返港。

「嗰陣我都有問自己，係咪真係捨得唔返去。但我問咗自己幾次，我都知道，我返到德國繼續讀書嘅時候，都一定會繼續做游說工作，所以其實只係遲死同早啲死嘅分別。橫掂都係死，咁就死得有價值啦。」她笑說：「咁就做單大茶飯先！有少少中二病咁。咁就決定做。」

<figure>
<img src="https://web.archive.org/web/20210204174602im_/https://www.hkcnews.com/news_新聞/hk-discuss/2021/01/鄺頌晴-德國聯署-聽證會-20210127002416_1b23_large.jpg" alt="">
</figure>

### 無法返港　「我諗我應該一落機就畀國安拉」

24歲的鄺頌晴外號「滑鼠娘娘」，是「鍵盤戰線」前發言人，2015至16年積極推動反對被稱為「網絡23條」的《2014年版權修訂條例草案》，於2019年前赴德國漢堡大學修讀法律系博士。

去年7月，港區國安法通過實施。穆達偉（David Missal）提出發起聯署，當時鄺頌晴因為幫何桂藍等人助選，正在香港。思量過後，還是決定落水。「嗰陣開始決定搞聯署嘅時候，同事都問咗我好幾次係咪真係做，因為做咗就等如要好快離開香港。我都有問自己，係咪真係捨得唔返去。」

「但我問咗自己幾次，我都知道，我返到德國繼續讀書嘅時候，都一定會繼續做游說工作，所以其實只係遲死同早啲死嘅分別。橫掂都係死，咁就死得有價值啦。」她笑說：「咁就做單大茶飯先！有少少中二病咁。咁就決定做。」

那時起，她就知道自己至少在可見將來都無法返港，因為她一旦回港，相信就會被捕，「我諗我應該係一落機就係國安話，鄺小姐你要去大坑（註：國安署臨時辦公大樓位於大坑）啦。我都幾肯定我返嚟一定會畀人拉，做咗咁多所謂『勾結外國勢力』嘅事。我覺得做得呢啲嘢，一定要諗到最壞結果，自己都知道自己接受到先可以去做。每個人承擔到嘅LEVEL都唔一樣，我自己問過自己都OK嘅，所以先去做。」

不過她覺得，雖然口說已準備了無法回港，但其實永遠都不會準備好，「都係會好掛住香港、想返嚟……或者覺得如果喺香港，起碼朋友入去坐嘅時候，可以送囚車、聽審，但你人喺外國就好多都做唔到。」

於是7月那次回港助選，竟變成可能是最後一次留港的時光。7月尾離港前，她在助選工作以外，亦抽時間去吃喜歡的香港食物、去海邊、看夜景，「即係嗰啲好老套、遊客嚟到香港必做嗰啲，我都做哂。」

### 發起聯署後　疑被跟蹤、收威嚇訊息

發起聯署的過程一波三折。鄺頌晴說，本來7月初已向德國國會請願委員會提案，呼籲德國聯邦議會就港區國安法制裁中國。但請願委員會以聯署涉及外交關係為由，拒絕將請願書公開，「我哋就覺得，吓我哋搞咗咁耐，都係一場空？」及後他們在兩名德國議員協助下，最終於9月底才可以公開請願書並收集聯署。

公開不久後，請願書在10月中已成功收集到5萬個簽名，「我冇諗過可以在deadline前10日就到5萬，因為香港人簽聯署方面出名係deadline fighter，所以嗰陣已做定心理準備，要跑數跑到最後一日。但最後提前達標，好開心。」

根據德國政策，如請願在4周內收集到5萬個簽名，聯邦議院就會為請願舉行聽證會。成功達標後，就是等候排期。因疫情關係，最終延至本周一（25日）舉行聽證會。

鄺頌晴說，約在7、8月提案後，就懷疑被人跟蹤，試過一星期連續數天見到同一個人，起初因為是在寓所附近，所以認為可能是鄰居，但之後出到市中心仍見到同一個人，令她有點擔心，更注意安全，由朋友載她出入。

9月底開始呼籲港人聯署後，她收到自稱「公務員」的人以訊息恐嚇她：「你仲想返香港就要停手喇」，「但嗰啲我成日覺得都係好基本，send吓message 騷擾吓你。我諗呢個應該係好多activists都有嘅經歷。」

<figure>
<img src="https://web.archive.org/web/20210204174602im_/https://www.hkcnews.com/news_新聞/hk-discuss/2021/01/聽證會-德國聯署-20210127002705_1f25_large.png" alt="">
<figcaption>由提案、宣傳聯署，最終成功徵集5萬個簽名，周一於德國聯邦議院舉行聽證會。直播截圖</figcaption>
</figure>

聯邦議院周一舉行聽證會，討論德國政府應否控告中國違反國際法、對中國實施制裁等議題。聽證會上，鄺頌晴發言指，香港人正生活在準警察國家及大規模監視的狀態之中，希望德國可以就人權問題制裁中國相關人士。她亦促請德國設立「逃生艇」計劃，並要求歐洲議會叫停「中歐投資協議」。（ [鄺頌晴發言全文](https://web.archive.org/web/20210204174602/https://www.facebook.com/photo/?fbid=10158799016852777&set=a.70893087776) ）

德國外交部亞太司主管席格孟特（Petra Sigmund）就指，德國一直關注香港的人權狀況，會討論相關議題，又透露歐盟正考慮對中國實施制裁。

鄺頌晴說，聽證會作用不會像「神燈」，「唔會好似喺個聽證會度講完要嘅嘢，第日就即刻有，一定唔係咁。」不過她認為聽證會是個很好的討論平台，讓他們可透過官方渠道，與政府及議員對話。

她覺得，從聽證會中明顯看到，議員或政黨對香港的關注及同情多了很多，亦更支持德國政府需要為港人做更多，可見整個德國除政府外，大部分政黨都覺得需要對中國強硬。至於德國政府的反應，她覺得都是打官腔，亦是預計之中，「不停重複話我哋會傾，睇唔到有咁嘅需要住，所有需要嘅嘢都in place，佢哋可以尋求幫助」。至於席格孟特透露歐盟正考慮實施制裁的說法，鄺頌晴指，不可樂觀地解讀為一定會實施制裁，因為現時歐盟的制裁方案，需要歐盟全體27個成員國都同意才會落實，所以現時歐洲議會都鼓勵成員國各自落實自己的制裁機制。

鄺頌晴指，今年是德國大選年，未來會有更多正式場合，討論到中國及香港議題。故這次聽證會可視為其中一個過程，令這議題可帶到正式討論的層面，亦迫政黨表述他們對於中國或香港的看法，「因為如果佢哋繼續迴避中國或者香港議題嘅話，成個討論係唔會開始，反而係借聯署，將呢個Topic擺上枱面討論會更好，希望多啲政黨會打好啲張中國牌。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210204174602/https://www.hkcnews.com/aboutus/#subscribe)
