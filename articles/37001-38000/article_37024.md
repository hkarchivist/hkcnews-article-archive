---
title: "國安法下，立即終身監禁都得"
date: "2021-01-06"
author: "假才子"
category: "眾說"
tags:
  - "顛覆國家政權罪"
  - "港版國安法"
  - "初選大搜捕"
url: "https://web.archive.org/web/20210128103810/https://www.hkcnews.com/article/37024/%E5%88%9D%E9%81%B8%E5%A4%A7%E6%90%9C%E6%8D%95-%E9%A1%9B%E8%A6%86%E5%9C%8B%E5%AE%B6%E6%94%BF%E6%AC%8A%E7%BD%AA-%E6%B8%AF%E7%89%88%E5%9C%8B%E5%AE%89%E6%B3%95-37024/%E5%9C%8B%E5%AE%89%E6%B3%95%E4%B8%8B%EF%BC%8C%E7%AB%8B%E5%8D%B3%E7%B5%82%E8%BA%AB%E7%9B%A3%E7%A6%81%E9%83%BD%E5%BE%97"
original_url: "https://www.hkcnews.com/article/37024/%E5%88%9D%E9%81%B8%E5%A4%A7%E6%90%9C%E6%8D%95-%E9%A1%9B%E8%A6%86%E5%9C%8B%E5%AE%B6%E6%94%BF%E6%AC%8A%E7%BD%AA-%E6%B8%AF%E7%89%88%E5%9C%8B%E5%AE%89%E6%B3%95-37024/%E5%9C%8B%E5%AE%89%E6%B3%95%E4%B8%8B%EF%BC%8C%E7%AB%8B%E5%8D%B3%E7%B5%82%E8%BA%AB%E7%9B%A3%E7%A6%81%E9%83%BD%E5%BE%97"
---

# 國安法下，立即終身監禁都得

預咗有些頭號人物會被拉，但一拉拉五十個，仲要連鍾庭耀都拉（編者按：警方的說法是，鍾庭耀協助調查，並未被捕）。政府話唔識政治專心民生。警察問市民係咪咁憎佢哋。乜乜部叫國際社會重回正軌。哈哈哈。

<figure>
<img src="https://web.archive.org/web/20210128103810im_/https://www.hkcnews.com/news_新聞/hk-discuss/2021/01/李桂華-初選大搜捕-顛覆國家政權罪-20210106172837_231b_large.jpg" alt="">
<figcaption>警方國家安全處高級警司李桂華話，被捕者觸犯顛覆國家政府罪。美聯社</figcaption>
</figure>

首先，又話冇追溯力？唔知佢哋依家想追溯到幾時呢？「冇追溯力」本身已經冇追溯力，好似八萬五咁，唔存在了。

第二，否決預算案導致特首下台係基本法寫明有的程序（50同52條），基本法犯國安法呀？立法會又有彈劾權喎（73條），又犯？

第三，反對政府同叫特首下台又唔得，咁9成市民都犯國安法啦？獻世派如果投反對票又犯啦？左媒鬧政府抗疫不力？煙仔何登報叫林鄭下台？全世界犯晒。

其實告唔告得入，係仲未知，政府可能係「司法騷擾」，唔理咁多搞X你一輪先，但對依家的法院，相信好多人冇咩信心，真係好難講。又或者，趁依家拉咗你上門搜其他嘢，跟住生安白造插贓嫁禍，又得。

仲有，因為偉大的法院已經按國安法指示，唔俾保釋，呢班被「司法騷擾」的人，都好可能保唔到釋。於是打幾耐官司就等於坐幾耐監，到終院「還佢清白」，大家又要感恩香港有法治，流涕法官都係青天了。

點知，你一踏出終院，又再生安白造插贓嫁禍，用國安法告X你另一樣嘢，於是又拉返你入冊，法院繼續唔俾保釋，loop到永遠。鳩告你國安法，變相判你終身監禁，得咗。馬道立尋日講咗乜？Who cares？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210128103810/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210128103810im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
