---
title: "【抑鬱病人面對大時代】師奶仔Heidi抑鬱7年　反送中鬥長命求生意志強　武肺再焦慮靠朋友渡過"
date: "2020-10-31"
last_updated: "2020-10-31 09:18:51"
author: "記者莊曉彤"
category: "眾聞"
tags:
  - "抑鬱症"
  - "焦慮症"
  - "反送中"
url: "https://web.archive.org/web/20210725133734/https://www.hkcnews.com/article/34911/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-35218/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDheidi%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD7%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/34911/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-35218/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDheidi%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD7%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【抑鬱病人面對大時代】師奶仔Heidi抑鬱7年　反送中鬥長命求生意志強　武肺再焦慮靠朋友渡過

**2020年10月，香港在疫症中度過了新年與炎夏，一晃已是秋涼。由修例風波到武漢肺炎，時代考驗著人們，這年一再有研究指出港人出現抑鬱症狀的比率上升。但數字背後，每個人的故事不一樣。年近40的Heidi，7年半前因為丈夫突然離世，患上抑鬱症與焦慮症，好幾次站在窗台與死神擦肩而過。然而，就在去年反送中運動期間，她發現那是求死意欲最低的時候，「我覺得要鬥長命」，要人的時候，師奶仔可以走出去。**

**以為病情慢慢轉好，但疫情無聲掩至，她最重視的朋友聚會被逼中斷，她又驚自己周圍走會將病毒帶給同住的父母，兩位年逾六十的老人家會染病、會死、會離她而去，對住四幅牆越諗越驚。疫情剛開始時，她的焦慮症反應嚴重，病發時感到呼吸困難。第三波疫情前，她開始恢復每周與朋友聚會，發現自己走回現實世界，她知道已無法回到零社交生活。Life goes on.**

**過去一年香港天翻地覆，抑鬱師奶仔面對大時代世紀疫症，也直視自己的起伏人生，這是調查數字看不出來的故事。**

<figure>
<img src="https://web.archive.org/web/20210725133734im_/https://www.hkcnews.com/news_新聞/hk-discuss/2020/10/師奶-抑鬱-武漢肺炎-20201021152943_735b_large.jpg" alt="">
<figcaption>Heidi發現，反送中運動期間是自己求死意欲最低的時候。莊曉彤攝</figcaption>
</figure>

2013年6月的某一天，Heidi的丈夫選擇結束生命。得聞噩耗的Heidi瘋了似的，要送院治理。撒瑪利亞防止自殺會有社工跟進她個案，「佢哋一路guide住我，我先知原來我可以喊，真係幾十歲人先學喊，無事嘅，無人會鬧你。」醫生之後診斷她患有嚴重的創傷後壓力症（PTSD），不時會出現畫面倒帶（flashback），身處人多的地方會感到頭暈、呼吸困難，最嚴重的時候連餐廳都去不到。

事發後半年，朋友完全不讓Heidi獨處，「佢哋當時好似編更表咁嚟搵我，嚟公司接我，直情唔俾我一個人喺條街。」父母並接了Heidi回家同住。但Heidi仍感到很辛苦，因為在父母面前不敢哭、不願意表達自己的情緒，所以還是決定搬出去獨居，但不回原本的家。

自己住的日子，死神總徘徊身邊。Heidi笑一笑說：「 我自己住嘅時候，試過好多次企喺窗台，但係緣份又令到我無跳落去，次次都有啲騎呢位。有次踏咗隻腳出去，有人打電話俾我，我從嚟都唔會唔聽電話，我係一定會聽電話嘅人，行咗返入去聽電話跟住就無事。跟住又試過勒自己，有朋友唔知點解覺得我嗰日需要人陪，突然間上咗我屋企，又㩒鐘。」

這樣的生活過了3、4年，一次又一次的獲救，她亦有點受夠了一個人對住四面牆，於是搬回父母家住。那是2018年的事，同年她辭去印刷廠文員的工作，搞了個農莊，決定開展新的生活模式。

<figure>
<img src="https://web.archive.org/web/20210725133734im_/https://www.hkcnews.com/news_新聞/hk-discuss/2020/10/師奶-抑鬱-武漢肺炎-20201021153057_12eb_large.jpg" alt="">
<figcaption>Heidi現在一星期6日都在打理農莊。莊曉彤攝</figcaption>
</figure>

「某啲日子，其實我好難頂。我會覺得，如果我留喺香港，我直情有啲覺得我自己會死嘅感覺，即係會辛苦到死。12月係我同我老公生日，連帶1月初就結婚周年紀念，6月係佢死忌，過年就向來都係我⋯⋯以前最開心嘅時候，佢走咗之後就係我最痛苦嘅時候。」Heidi說，這些日子一般都會離開香港，獨自旅行。

直到去年因為打理農莊無法抽身，第一次留港過6月，適值反送中運動爆發。

6月9日，她5點鐘收工後去了港島參與遊行，「我好記得嗰日，我都好掙扎：嗰度好多人、得唔得架呢、死啦，但係又覺得唔出去又唔得喎，跟住就膽粗粗出咗去。」遊行路上遇到兩個親友一齊行，行到金鐘海富中心時，她開始呼吸困難、眼花、缺氧，親友趕緊拉她走。

「咁諗住咁多人出嚟，政府點都要跪啦，點知又唔跪喎，仲話要繼續。跟住到6.12，我呢度（農莊）朝早處理完urgent嘢，我就出咗去添馬。跟住又係去到一啲位唔係好透到氣，覺得有啲辛苦，但唔知點解嗰一刻就覺得：唔得，我一定要喺度，我唔走喇今次，哈哈。咁就食咗粒鎮靜劑。」她至今仍然每日早晚要食藥，所以身邊長期帶著藥物。

服了鎮靜劑之後，Heidi覺得攰、想瞓，於是找了個地方坐低休息，直到警方開催淚彈，她就一路走，走到中環IFC（國際金融中心）才停。她記得，走的過程沒有緊張、呼吸困難，但一停低就好累。「但每次出去，每一次就適應多啲、每一次就適應多啲。跟住就，好似到而家就唔係好驚好多人嘅地方，好奇怪我個人，都無諗過（會咁）。可能⋯⋯唔知點解每一次出去都覺得係一種求生嘅狀態，即係打仗狀態，同埋覺得應該要喺度。」

<figure>
<img src="https://web.archive.org/web/20210725133734im_/https://www.hkcnews.com/news_新聞/hk-discuss/2019/06/反送中-包圍立法會-20190612232816_ec30_large.jpg" alt="">
<figcaption>去年的6月12日，Heidi寧可服鎮靜劑也不離開。資料圖片</figcaption>
</figure>

### 反送中運動　揾到生存下去的動力

反送中運動期間，催淚彈濃煙、槍聲、警車鳴笛聲，成了許多人的夢魘。 [港大醫學院今年1月在國際醫學權威期刊《刺針》發表研究](https://web.archive.org/web/20210725133734/https://www.hkcnews.com/article/26013/%E3%80%8A%E5%88%BA%E9%87%9D%E3%80%8B) ，指去年9至11月期間，18歲以上成人，每5人就有1人（22%）疑似患有抑鬱症或創傷後壓力症，患病率與經歷大型災難、武裝衝突或恐怖襲擊的地區類似。

有抑鬱的Heidi面對這動盪的大時代情況沒惡化反谷底反彈可謂異數。她7年前開始受精神困擾，一剎那的念頭可以將她拉到低谷，但去年的反送中運動，她覺得對自己有少少正面影響：「我由上年6月到而家，係呢幾年嚟求死意欲最低嘅時候。（點解？）我覺得要鬥長命，哈哈哈哈。」

> **同埋我覺得，就算我一個師奶仔，我唔係可以做到好多嘢，我又唔係好勇武嗰啲，但係你要人嘅時候，我又可以出去，要課金嘅時候，我錢唔係多，少少我都攞到出嚟。即係要用到我嘅時候，我覺得我有有用之處，咁，唔好死住啦、贏咗先諗死。真係咁，好奇怪。**

她形容現在的狀態：不介意生存，但不主動求死。甚至現實環境越差，Heidi就越覺得不能死。而且，她說自己不是唯一一個，覺得要留有用之軀活下去的人，精神健康社工兼專欄作家「 [壹元坊](https://web.archive.org/web/20210725133734/https://www.facebook.com/lifecompanionship925) 」也寫過類似的情況。

Heidi認為運動未完，因為國際線、因為12港人、因為7.21、因為8.31、因為商場裡疏落的抗爭⋯⋯運動未完的。她並想起一本書 [《Man's search for meaning》（活出意義來）](https://web.archive.org/web/20210725133734/https://www.books.com.tw/products/0010408890) ：「係講一個猶太人，係一個心理學家嚟嘅。當時喺集中營，有好多人自殺、有好多人繼續生存落嚟，佢就去整理呢啲人或者佢自身嘅case。佢就覺得，人如果搵到真正屬於自己嘅生存意義，喺一般人覺得無可能捱得過嘅狀態，佢都可以捱得過生存落去，我覺得而家有少少呢種狀態。」

<figure>
<img src="https://web.archive.org/web/20210725133734im_/https://www.hkcnews.com/news_新聞/hk-discuss/2020/10/納粹集中營-猶太人-活出意義來Man's%20Search%20for%20Meaning-20201021154116_bf8f_large.jpg" alt="">
<figcaption>《Man's search for meaning》（活出意義來）封面。網上照片</figcaption>
</figure>

### 疫情下焦慮症嚴重　「我適應咗自己好擔心」

到武漢肺炎今年初襲港，街頭不再萬人空巷、白煙不再漫天，但香港人面對的壓力沒有減輕，對於Heidi來說更如是。

疫情初段，Heidi的焦慮症反應還是比較嚴重，會呼吸困難。她在香港人搶口罩之前，其實已買了10盒口罩，但她總覺得萬一不夠用怎辦，買著買著，高峯期家裡存了30多盒口罩。後來覺得真的有點多，就轉讓了一些給搶不到口罩的親友。

Heidi早早就開始買口罩，卻不全因為焦慮症。她解釋：「唔信大陸。因為沙士嗰個印象好深刻，我好記得當年，雖然好細個，但係我記得買口罩嘅重任落喺我身上。每次買完餸，跟住去藥房買口罩，當年係限購5個，我好記得好記得，仲要係唔知咩貨都照買。」Heidi記得中國大陸通報有不明肺炎在武漢爆發時，中共還說病毒「可防可控」， 她不以為然續說：「中共信得過，豬乸都會上樹」。

而疫情期間最令她緊張的，是媽媽1月份返大陸照顧婆婆兩個月，正值武肺在中國大爆發的階段。Heidi每日都要打電話給媽媽，自己則不敢停藥，好緊張、好緊張的時候就食鎮靜劑或安眠藥，幸而終能等到媽媽平安歸家。但Heidi形容，抑鬱病發是觸摸不到的：「我試過病發嘅時候，係一啲我認為自己狀態好好嘅狀況，我好記得有一次，我以為自己狀態好好好好，嘩～我對將來有啲新嘅計劃，我而家充滿幹勁，好好，突然間“trap”一聲，就沉咗落去。」

隨著疫情發展，Heidi覺得自己慢慢適應到：「我似乎適應咗嘅意思，係我適應咗自己好擔心。」

<figure>
<img src="https://web.archive.org/web/20210725133734im_/https://www.hkcnews.com/news_新聞/hk-discuss/2020/07/本地感染-武漢肺炎-本地爆發-20200712161845_1b34_large.png" alt="">
<figcaption>武漢肺炎襲港，香港人已經戴口罩近一年。資料圖片</figcaption>
</figure>

六月是丈夫去逝的日子，Heidi原定外遊散心計劃卻因疫情告吹留港。她緩緩憶述今年6月的那一天：「我記得嗰日就自己食咗餐好好嘅，突登去咗觀塘。點解我咁驚去觀塘，因為我老公喺觀塘出事。食完飯之後，飲咗好多酒，飲咗非常之多，飲醉咗，跟住去咗觀塘碼頭，坐。係咁喊係咁喊，因為其實我平時好難喊，尤其是對住人。」就這樣渡過了丈夫離世第7年那天。

疫情之下，無法與朋友聚會的Heidi對酒精越發依賴，到最近兩個月才開始戒，此前是每日都飲whisky（她會計好時間，距離早晚服藥起碼3至4個鐘），「因為覺得喺屋企，又無得同朋友把酒言歡，好似少咗個放鬆嘅出口，所以酒精對我嚟講都緊要嘅，所以（飲）多咗。」

<figure>
<img src="https://web.archive.org/web/20210725133734im_/https://www.hkcnews.com/news_新聞/hk-discuss/2020/10/觀塘-碼頭-20201021161257_1e10_large.jpg" alt="">
<figcaption>觀塘曾經是Heidi無法踏足的地區，圖為觀塘碼頭。張凱傑攝</figcaption>
</figure>

### 與好友重拾聚會　終返回現實世界

朋友對Heidi很重要，疫情之前每星期至少見面兩、三次，反送中運動期間更如是。「你諗下個個weekend都有行街活動，咁你個個weekend都會見到啲朋友，突然間無哂，係都幾⋯⋯幾唔習慣，非常之唔習慣。」大概是農曆年後，Heidi就無再約過朋友。沒有朋友的日子，大概也有4、5個月，她處理情緒的其中一個方法是靠頌缽，睡前敲頌缽可以令自己靜下來，梳理自己最深層須要面對的東西，帶走焦慮症誘發的過份擔心。Heidi接觸頌缽也有4至5年，「我鍾意自己靜落嚟嘅原因。因為佢會令你面對自己，其實唔一定會令你開心咗，即係無呢個amazing嘅效果，但佢可以令你面對到自己，或者可以接納到自己。」

直到疫情第三波前夕，可能是6月份吧，才第一次見返朋友。她笑言：「聚返會嘅時候，我話真係彷如隔世。」她形容見返朋友的感覺好似回到了現實世界，「好似之前嗰段時間好虛幻，究竟我過緊啲咩生活呢⋯⋯」她覺得同朋友一齊的時候，喊又好、傾偈又好，是在表達真實的自己，自己飲悶酒的時候不一樣，「裡面嘅嘢好似出唔到嚟，你就好霉」、「好似無咗社交，同呢個世界就好似隔咗一浸嘢，好唔實在，究竟而家真實世界係點呢，當你好模糊嘅時候，就會好多嘢都好焦慮。」

終於同朋友再聚，Heidi 之後就沒有因疫情第三波爆發而完全中斷社交生活，她說放鬆了就收唔返，每個禮拜都會見一次朋友，但都是在自己家或朋友家，個人衛生做到足，可以的話就換埋衫。

「我覺得呢幾年，我慢慢學識，亦都對自己最大幫助嘅嘢，就係可以接納自己任何一個狀態。我開頭會抗拒極度哀傷嘅狀態，我覺得唔得、我兩年之後我要回復正常、我唔可以長期係咁；但而家慢慢會認知咗，原來哀傷嘅情緒係好現實嘅一樣嘢，就係佢唔會離開，佢會跟你一世，但我就接受咗。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210725133734/https://www.hkcnews.com/aboutus/#subscribe)
