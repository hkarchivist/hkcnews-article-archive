---
title: "與民為敵手法層出不窮"
date: "2020-10-04"
last_updated: "2020-10-04 03:28:20"
author: "假才子"
category: "眾說"
tags:
  - "梁君彥"
  - "Andrew Leung"
  - "Andrew LEUNG Kwan-yuen"
  - "立法會主席"
  - "陳百祥"
  - "阿 叻"
  - "叻 哥"
  - "授勳"
url: "https://web.archive.org/web/20210731012947/https://www.hkcnews.com/article/34474/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-34475/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/34474/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-34475/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 與民為敵手法層出不窮

7月1日至今三個月，國安法、禁示威、打傳媒、批法官、十二子、 秋後算帳醫護教師、公務員宣誓效忠、取消三權分立...... 雖然已經發生很多事了，但政權與民為敵手法依然層出不窮， 鑊鑊新鮮鑊鑊甘，最新連一個授勳名單都可以激瓜你。

<figure>
<img src="https://web.archive.org/web/20210731012947im_/https://www.hkcnews.com/news_新聞/hk-discuss/2020/10/銅紫荊星章-授勳-陳百祥-20201004022705_2be8_large.png" alt="">
<figcaption>陳百祥獲授銅紫荊星章。</figcaption>
</figure>

講的，當然就是「荷蘭叻」陳百祥都獲得「荷蘭水蓋」。 不知有幾多人看了政府公告，是這樣形容他的：

> **陳先生熱心社會公益，多年來積極支持和參與慈善籌款節目，貢獻良多，充分表現其無私與仁愛的心，也是促進社會和諧與溝通的良好榜樣。陳先生在演藝界的成就傑出，對工作投入及專業的態度是新一代演藝人的模範。 現獲頒授銅紫荊星章。**


我想嘔呀jpg。首先， 佢去慈善籌款節目係因為嗰個係佢份工嚟㗎，唔係佢菩薩心腸呀。 跟住，佢呢幾年不斷舔政府、口講理性實情唔講道理、歪理不盡捩橫折曲、鬧後生人係廢青、話警察應該開槍、上節目一味冇pt鬥大聲，係人都知係破壞社會和諧、 妨礙溝通的最強反面教材，你就叫佢良好榜樣。咁大家明政權成日話會和諧溝通時，心裡諗緊的榜樣係點啦。演藝界成就，就係一味玩cheap玩低級趣味玩足幾十年。sorry講錯，因為佢根本唔好笑，冇趣味，純粹低級，又cheap又low，然後你話咁樣係專業。 唔好侮辱成個演藝界啦。

不過，有網民就提起已故填詞人林振強評荷蘭叻曰： 「任何電視節目，只要見阿叻有份出現，你就知道， 這個節目必會變為業餘、不認真，和像馬戲團。」 我睇見後都即刻放鬆下來。因為成個授勳，不就係一場馬戲嗎？ 只係區區一場政治酬庸、分豬肉獎嗎？有幾多獲獎人係公眾真係會認同對社會有貢獻的？當「大口狗」 都可以拎到「最高榮譽」大紫荊獎，無數落選保皇區議員都拎到安慰獎的榮譽勳章，何必要為依個所謂授勳制度認真？

<figure>
<img src="https://web.archive.org/web/20210731012947im_/https://www.hkcnews.com/news_新聞/hk-discuss/2020/10/梁君彥-大紫荊勳章-授勳-20201004022638_26aa_large.png" alt="">
<figcaption>梁君彥獲授大紫荊勳章。</figcaption>
</figure>

林氏又云：「他可以獨力改變一個電視節目的質素...... 以一人之力，左右一個騷，或一件盛事（的質素）」所言甚是。 藉著參與，荷蘭叻以一人之力將成個授勳制度整cheap同low晒，不簡單。甚至乎，如果可以藉此暴露整個政權同成班保皇黨幾cheap同low， 幾荒唐可笑，可能都算是一種貢獻。善哉善哉。 最後，就算只係精神勝利佔人便宜法，以後見到這些所謂社會賢達都可以咁講：「我真係恭喜你拎到勳章呀，同阿叻一樣咁叻呀你！」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210731012947/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210731012947im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
