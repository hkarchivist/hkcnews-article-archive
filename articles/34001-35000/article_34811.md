---
title: "【校園風起了】教局指示多學校陷兩難　教育心理學家：學校面對緊好多「炸彈」"
date: "2020-10-18"
author: "眾新聞記者"
category: "眾聞"
tags:
  - "教育心理學家聯盟"
  - "教師釘牌"
  - "宣道小學"
url: "https://web.archive.org/web/20210729023051/https://www.hkcnews.com/article/34811/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-34811/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/34811/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-34811/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【校園風起了】教局指示多學校陷兩難　教育心理學家：學校面對緊好多「炸彈」

宣道小學老師被釘牌，對涉事老師來說，固然是極大傷害，但對學生來說，小小心靈也可能承受無形打擊。教育心理學家聯盟成員Ron（化名）指，對於學生來說，一個老師突然間消失，情景就如有學校人員突然身亡，會為學生帶來很多疑惑及不安。

除了學生情緒，學校自去年起也要面對教育局頻頻對學校加諸各式指示，教育局局長楊潤雄甚至曾表示，若校內有學生違反國歌法，而學校認為處理不到，可以考慮報警。Ron認為，學校如何處理這些指示是一大挑戰，猶如處理「炸彈」。

Ron覺得，在教育局指示下，有些學校會很擔心，自行做得比指示更嚴謹，但也有學校會在灰色地帶走位。學校在處理時要有技巧，最重要是令學生感覺到學校仍關心他們。

<figure>
<img src="https://web.archive.org/web/20210729023051im_/https://www.hkcnews.com/news_新聞/hk-discuss/2020/10/教育心理學家聯盟-20201016232107_bbc8_large.jpg" alt="">
</figure>

宣小老師收到被註銷註冊的通知後，需要即時離任，Ron說，學生翌日上學已見不到老師，是一個突如其來的大改變，令他們產生很多問號，沒時間適應，帶來很大衝擊，學生或感到不安，影響情緒，尤其對與老師相熟的學生影響更大。

教育心理學是應用心理學的其中一個範疇，服務對象主要是學童，處理他們學習上的情況。Ron說，教育局會資助學校聘請校本教育心理學家，比例大約是4至7間學校配對一個心理學家。心理學家會定期到學校，工作包括為有特殊學習需要的學生作評估、給予老師或家長建議以作支援、向學校課程或輔導政策提供意見等。如果學校發生危機，如有人死亡等，教育心理學家亦是學校危機處理小組的一員，向學校提供專業意見，亦會面見情緒影響較嚴重的學生。

Ron指，學校在處理危機時，應盡量將客觀事實告之學生，以免學生自行惴測；下一步就應讓學生抒發其想法及感受，由學校恰當地回應學生疑問。

但對於宣小事件，他認為面對學生的疑問，學校亦很難回應。「一來冇先例，二來嗰啲嘢係咪政治正確都係問題。簡單嚟講，你問個校長，老師有冇做錯，校長都唔識答、唔敢答。你話佢冇，轉頭可能有家長投訴。 **校方係冇一個方法解釋到畀學生聽，呢種係好差嘅情況，變咗個問題就會留喺小朋友腦入面。** 」如果學生曾被教育局邀請面談過，亦有機會感到自責內疚，覺得自己有份令老師受處分。

### 學生無力感大　影響情緒

以Ron所見，去年至今的社會動盪，對學生影響頗大，無論是哪種政見的學生，都會有種無力感。「黃嘅會覺得宣傳幾多、拉極人鏈，都係無功而還、被打壓；藍嘅覺得點解搞嚟搞去都唔收手、警察執法極都係咁，都會無力。」

另一邊廂，學生會發現社會上很多正發生的事，與自己對社會的認知有落差，會衍生出不安樂的感覺。「例如見到新聞畫面，有警察打人，或者咁多人出來示威政府都冇反應，係同自己一向對社會嘅認知有好大落差。而藍嘅就可能覺得，點解班人可以咁樣打爛立法會，都係認知上有落差。」而這種落差，會令人不開心、擔心、疑惑，情緒受困擾。

在如此社會氛圍下，學生與學校之間的關係，亦有機會變得繃緊。學生有時希望在學校拉人鏈、罷課等，以作政治訴求表達，學校如何處理，會很影響與學生的關係。

Ron說，最好的處理是讓學生有合適方法表達，亦與學生解釋學校的限制，雙方商討合適的方法，例如學生想罷課，雙方可討論罷課的場地。若然學校採取打壓方式，會令雙方關係緊張，而前線老師就會成為箭靶，影響師生關係及信任。Ron認為，學校不妨多向學生解釋其立場及出發點，「要講畀學生聽你難處喺邊。如果學生想做政治宣傳，你要話畀學生聽有啲客觀嘅情況，學校有好多持分者，好多人有不同想法、擔心，你可以話畀學生聽你擔心。當然你點講，學校要思考。」

### 教局指示多　學校如處理「炸彈」

學校除了面對校內繃緊的師生關係，自去年起，也要面對教育局頻頻對學校加諸各式指示，例如禁蒙面法即將生效當天，叫學校提醒學生不准蒙面；要求學校在元旦、七一及十一的活動升國旗等。教育局局長楊潤雄甚至曾表示，若校內有學生違反國歌法，而學校認為處理不到，可以考慮報警。

Ron認為，學校如何處理這些指示是一大挑戰，事實上學校很難處理，猶如處理「炸彈」︰「其實而家喺學校係好多呢咁嘅炸彈喺度，尤其是你發覺學校係冇自主去處理呢啲問題，因為全部變哂法律，而學生唔一定同你守法。咁學校仲有冇彈性處理呢？呢個變成學校會兩難。」

他指，一旦學校用法律處理，學生與學校之間會關係破裂，影響學生對學校的歸屬感，「犯法就即刻報警，咁死梗啦。學校係建立人嘅關係，你建立唔到，全部都係講rules嘅話，對學生都有長遠影響，令佢哋好唔信任人，同埋覺得冇人關心自己。」

但學校從寬處理，又可能要承受教局算帳的風險。「你話軟性啲傾吓先，都係好啲嘅。但假設學生犯法，學校冇報警，最後有人報咗畀教育局聽，咁都係風波。」

學校如何回應教育局設置的紅線，將非常影響學生，畢竟學校的做法對他們的影響最為貼身，「政府有咩指示，對個學生來講好遠，但佢哋親身接觸嘅老師、校長，畀咩感覺我，點樣處理社會上嘅問題，係個demostration嚟。」

他舉例，有學校已率先將國安法加入教學內容，學生第一時間會想：學校是否已經歸邊、有否理會過我的感受，「學生最親身接近嘅成年人，我感覺到你放棄我，嗰個係遠比起政府點對我係更貼身。你咁撐國安法，係咪放棄咗我，我即刻覺得，原來身邊啲大人就係咁。少少希望都冇咗。」

**Ron覺得，在教育局指示下，學校反應不一，有些會很擔心，自行做得比指示更嚴謹，但也有學校會在灰色地帶走位。學校在處理時要有技巧，最重要是令學生感覺到學校仍關心他們。** 「例如升旗一定做，咁你如果硬性規定學生一定要參加、點樣企、好擔心有冇學生犯規嘅，比學生感覺好差，你跟足哂，唔理學生諗法，呢個就最影響學生。」

> **學生最需要，係睇到佢身邊接觸嘅成年人係一個好活生生嘅人，即係同我有交流、溝通，好誠懇咁話畀我聽你諗啲咩，而唔係淨係畀instruction。唔需要話畀學生聽所有嘢我係啱，我就係咁。你愈顯示到畀學生聽，你係個一個活生生嘅人，有擔心亦有同理心，學生係有偈傾嘅。**


Ron期望政府在推行任何影響學校運作的事情之前，一定要先諮詢學校，「唔能夠話因為有法例，所以要你點做，喺學校係行唔通的。因為執行嘅係學校，最後受嘅係學生同老師，你唔可以期望小朋友會用理性嘅角度應對你啲rules。所以要諮詢，否則變相問題就會放咗喺學校同學生之間，如果做唔到，要考慮係咪轉方法。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210729023051/https://www.hkcnews.com/aboutus/#subscribe)
