---
title: "【獄中信】還柙青年阿均談通識老師被釘牌　籲勿擔心囚中生活　聽Imagine讀魯迅、報復式打波"
date: "2020-10-22"
author: "眾新聞記者"
category: "眾聞"
tags:
  - "暴動罪"
  - "獄中來信"
  - "728上環衝突"
url: "https://web.archive.org/web/20210928161703/https://www.hkcnews.com/article/34960/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-728%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-34960/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BDimagine%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/34960/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-728%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-34960/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BDimagine%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【獄中信】還柙青年阿均談通識老師被釘牌　籲勿擔心囚中生活　聽Imagine讀魯迅、報復式打波

去年7.28上環衝突中被控暴動罪的 [阿均](https://web.archive.org/web/20210928161703/https://bit.ly/3ccA2lP) （化名），今年5月表示選擇認罪、要求取消保釋，還柙至今近5個月。記者昨日收到他的第三封獄中來信，身在獄中的他，仍關注本月初一位通識科老師被釘牌的事件。阿均相信，經過那一堂課，宣道同學仔未必記得香港民族黨，但一定知道甚麼叫「不能逾越的紅線」，因為他們的老師已經親身示範，「你哋嘅老師用佢一次言論自由，教識你哋言論自由可貴之處。」4頁信紙當中，還加插了一幅四格漫畫（見下文）。

據他信中的描述，因為日前John Lennon八十冥誕，電台常播著〈Imagine〉。他覺得，或許我們可以「睇多啲書，開拓視野，為自己嘅腦注入一啲新思維，對理想嘅國度畀啲想像。」

至於自己在獄中的生活，他留到信中最後一段，提到監獄的球類活動亦都終於恢復，「個個都報復式打波，坐監都要跟隊踢。」他安慰擔心在囚者生活的同路人︰「知道外面嘅人可能幾擔心我哋，至少可以擔心少我一個，甚至——囚於香港嘅其實暫時都唔使太過擔心。」

<figure>
<img src="https://web.archive.org/web/20210928161703im_/https://www.hkcnews.com/news_新聞/hk-discuss/2020/10/暴動罪-獄中來信-20201022114948_f53d_large.jpg" alt="">
<figcaption>阿均的獄中來信。</figcaption>
</figure>

### 〈一語成讖  不能逾越的紅線〉

Hello! 又係我，我又忍唔住多嘴了。繼議員、記者之後，十月六日輪到老師俾人DQ了，而醫護亦面臨清算。根據《明報》及《蘋果》，嗰位老師因為設計主題為言論自由嘅課程時，引用咗前香港民族黨召集人陳浩天於《鏗鏘集》嘅訪問（主題好似就叫「觸不到的紅線」）作為教材，被指宣揚港獨，現時被終身剝奪教席，禁足校園。

國安法嘅龍門實在太飄，亦凌駕基本法，我估連法律界都唔知現時學術討論港獨是否犯法。但值得一提嘅係該課堂發生於一九年三月，莫講話國安法，就連大規模嘅反修例都未開始。建基於國安法（聲稱）冇追溯期，加上一向睚眥必報嘅律政司亦冇控告，我諗教學內容應該合法。既然唔係違法，又唔係咩道德爭議（如師生戀?），咁釘牌骨子裡嘅原因似乎就直指向政治審查了，相信哩點唔同立場嘅人都唔會反對。

課程旨在教導學生何謂言論自由，而被指涉及鼓吹港獨嘅內容僅係教材嘅一部份。然而匹夫無罪，談獨其罪，一向忠心嘅局長自然得「理」不饒人，窮追猛打。港獨——甚至只係一個獨字，諷刺地正正係一條「不能逾越的紅線」，更係中共嘅一塊逆鱗，觸之必死，可能喺WeChat打個獨字都會變成**。諗起一個中國黑色幽默：「其實中國係有言論自由，不過每人只有一次。」

**經過今次「課堂」後，宣道同學仔未必記得咩係香港民族黨，但一定知道咩叫「不能逾越的紅線」，因為佢地嘅老師已經親身示範咗。同學仔長大後（其實你哋經過今堂之後可能已經長大咗，唉！）可能會止步紅線，可能會躲避紅線，可能會剪斷紅線。你哋嘅老師用佢一次言論自由，教識你哋言論自由可貴之處。的確言論自由（或廣義嘅自由）唔可以當飯食，但可以保住你飯碗，甚至保住你條命。**

好似係孟子《論四端》有提：「人皆有（與生俱來的）是非之心。」小朋友了解真相後，會按天生嘅良知判斷是非。擺喺眼前嘅熱湯，無論啲大人講到碗湯幾凍都好，小朋友望住一抽抽嘅蒸氣都係唔會飲，尤其係中過伏之後。 **又例如我初小時懵懂地學識咗唔少粗口，而家母改正我嘅方法比較特別——佢直接向我解釋：「X X X X 就係解強姦人哋阿媽。」嘩我小小心靈好似被錘爆咗咁！直接將真相話俾我知，由我去判斷，自此慎言。敏感事物唔怕學，最怕學嘅唔係真相，馬鹿不分，而偏偏世界上講大話嘅人好多，哩個亦係當年港人反國教嘅原因。我自己係超鼓勵人去學真嘅中史。**

有人話港獨議題太深奧，唔適合小五學生學習。首先個老師係教言論自由，唔係教港獨，港獨只係輔助。然後，若果話港獨深，咁其實政府不斷加插於教科書中嘅課題如基本法亦都好深。基本法講有集會自由，但原來自由係建基於警方嘅不反對；又話有人身自由，不被任意截查……定係政府只打算教完第一條香港係中國不可分離嘅一部分就算？政府將基本法玩到薛丁格隻貓咁，似有還無，死去活來，咁量子嘅事物，小學生點學？至於愛國教育，愛國又何嘗唔係一門高深嘅學問？君不見愛國如建制派議員都答錯中國國旗四粒細星嘅意思，咁深嘅嘢又何苦塞畀學生？

離題講下，會計師楊潤雄話引用港獨議題時要講明港獨不可能，但不可能嘅事，又何須法例監管？唔使咁驚喎。

<figure>
<img src="https://web.archive.org/web/20210928161703im_/https://www.hkcnews.com/news_新聞/hk-discuss/2020/10/獄中來信-暴動罪-20201022114925_133c_large.jpg" alt="">
<figcaption>阿均在文中加插的一幅漫畫，閱讀次序由左至右，由上至下。</figcaption>
</figure>

**坐井觀天  莫名其妙嘅平靜**

最近突然覺得監獄係一個好清靜嘅地方，冇朝九晚七，冇氾濫資訊，冇家頭細務，而本應嘈吵嘅電視聲笑罵聲已經化為純粹嘅白色背景聲。多出嚟嘅時間用嚟睇書，尤其係一啲以前自己唔會睇嘅書，實在令我大開眼界。以前唔睇書，自以為網上已經有好多知識，已經足夠，殊不知書嘅深度先係其貴重可取之處，真係唔坐監都唔知讀書好。搞到我都有啲期待出冊時嘅自己，若果我冇虛度光陰。

**喺哩個無力嘅時間，當街頭、議會已經淪陷，大眾開始變得或恐懼、或猜忌、或犬儒、或悲憤之時，或者我哋都應該喺極忙嘅節奏中抽身，睇多啲書，開拓視野，為自己嘅腦注入一啲新思維，對理想嘅國度畀啲想像。（適逢John Lennon八十冥誕，電台係咁播Imagine。）當大家高叫「光復香港」時，其實想香港變成點？撇除「有法治有自由有民主」哩啲基本答案之外，不妨諗多啲：「我想學校教廣東話拼音」、「我想多啲無障礙設施」、「我想北區少啲藥房」、「我想喺海度見返中華白海豚」……一百個人會有一百種諗法，好正常，民主社會亦應包容唔同聲音。（好左膠但理應如此）**

由魯迅嘅《藥》之中，我睇到欠缺想像嘅人。清末時得到人血饅頭（革命黨人夏瑜嘅血，虛構嘅夏瑜實指現實就義嘅秋瑾）嘅街坊，議論緊夏瑜獄中嘅一番話，有位街坊嗤之以鼻：「他說，這大清的天下是我們大家的。你想：這是人話麼？」唔知讀者睇到哩句會否覺得可笑，而我係覺得好可悲。即使喺故事嘅一百年後，中國人，甚至經歷過西方殖民嘅香港人之中，仍然有唔少人覺得天下係屬於中央嘅。欠缺想像力真係一件好恐怖嘅事，就好似舊年建制派萬萬不能想像原來群眾運動係可以由民間自發。當佢哋見到Telegram，就好似生蕃見到槍砲咁。畢竟喺佢哋嘅經驗當中，暴亂背後必有推手。其實香港人都欠缺炒咗個政府嘅想像，我都冇乜，始終一間公司突然炒晒啲admin一定有陣痛，希望遲下睇《無權者的權力》我會多啲想像。

Sorry for 1999，講講下由平靜變咗想像。對未來多啲想像會令你更清楚自己嘅目標，更清楚咩時候應該要做乜。例如遊行嘅目標為以畫面向國際傳達訊息，咁不妨帶多啲中英標語（甚至係memes?）唔用嘅嘢就唔好帶出街啦。對未來有想像，就有動力去構建通往願景嘅階梯。唔係想灌輸假希望，我自己對香港都好悲觀，只係純粹9up下：喺哩個無力嘅時期，睇多啲書，擴闊眼界，開拓想像，構建願景，裝備自己，為未來突然出現嘅契機做好準備，似乎不錯。

最後講下自己，喺街場重開嘅一星期後，監獄都有返球類活動，個個都報復式打波，坐監都要跟隊踢。烈日當空時突然有熱水供應，比電熱水爐更悲劇係我哋冇得揀水溫，噚日就硬食咗四十幾度嘅熱水，但夜晚就凍到縮埋一舊。近排囚倉曱甴多咗，同附近囚友一齊玩津路梘水砲，十分過癮。 **知道外面嘅人可能幾擔心我哋，至少可以擔心少我一個，甚至——囚於香港嘅其實暫時都唔使太過擔心。**

二零年十月十一

後補：因浪卡西進，哩封信都要押後寄出。遇上不可抗力因素，唯有一笑置之。又見到公務員聲明範本，原應服務市民的公僕 (civil servant) 已成共僕 (CCP servant)。背定《出師表》啦，不哭者不忠㗎。近排啲新聞真係「引人犯罪」。

同月十三日

*   *   *   *   *   *   *   *

**更多還柙青年阿均獄中信：**

【 [第一封信](https://web.archive.org/web/20210928161703/https://www.hkcnews.com/article/32106/%E5%9C%8B%E5%AE%89%E6%B3%95-%E8%B5%A4%E6%9F%B1%E7%9B%A3%E7%8D%84-%E6%9A%B4%E5%8B%95%E7%BD%AA-32106/) 】遇見大隻勇武、書生手足，都係有血有肉嘅人

【 [第二封信](https://web.archive.org/web/20210928161703/https://bit.ly/31PFglE) 】因疫情停議員探訪、停球類運動，感受如「食韓燒但唔畀火你」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210928161703/https://www.hkcnews.com/aboutus/#subscribe)
