---
title: "【10.1遊行】無懼滿街警察　母子黑衣「行街」　感觸許多家庭無法團圓"
date: "2020-10-01"
author: "記者莊曉彤"
category: "眾聞"
tags:
  - "十一遊行"
  - "12港人"
url: "https://web.archive.org/web/20210712051532/https://www.hkcnews.com/article/34420/%E5%8D%81%E4%B8%80%E9%81%8A%E8%A1%8C-12%E6%B8%AF%E4%BA%BA-34420/%E3%80%90101%E9%81%8A%E8%A1%8C%E3%80%91%E7%84%A1%E6%87%BC%E6%BB%BF%E8%A1%97%E8%AD%A6%E5%AF%9F-%E6%AF%8D%E5%AD%90%E9%BB%91%E8%A1%A3%E3%80%8C%E8%A1%8C%E8%A1%97%E3%80%8D-%E6%84%9F%E8%A7%B8%E8%A8%B1%E5%A4%9A%E5%AE%B6%E5%BA%AD%E7%84%A1%E6%B3%95%E5%9C%98%E5%9C%93"
original_url: "https://www.hkcnews.com/article/34420/%E5%8D%81%E4%B8%80%E9%81%8A%E8%A1%8C-12%E6%B8%AF%E4%BA%BA-34420/%E3%80%90101%E9%81%8A%E8%A1%8C%E3%80%91%E7%84%A1%E6%87%BC%E6%BB%BF%E8%A1%97%E8%AD%A6%E5%AF%9F-%E6%AF%8D%E5%AD%90%E9%BB%91%E8%A1%A3%E3%80%8C%E8%A1%8C%E8%A1%97%E3%80%8D-%E6%84%9F%E8%A7%B8%E8%A8%B1%E5%A4%9A%E5%AE%B6%E5%BA%AD%E7%84%A1%E6%B3%95%E5%9C%98%E5%9C%93"
---

# 【10.1遊行】無懼滿街警察　母子黑衣「行街」　感觸許多家庭無法團圓

今年的10.1是中國國慶兼中秋節，亦是去年荃灣開槍案一周年。民陣原擬於港島舉辦遊行，主題為「釋放義士 毋忘12」，但遭警方發出反對通知書。在遊行原定的2點鐘左右，網民自發到銅鑼灣「行街」，不難見到街上有一家大細。其中有30多歲的黎太，帶著12歲的兒子軒哥，兩人全黑裝扮，黎太的斜揹袋上扣著兩隻「連豬」吊飾。黎太表示，自從2014年雨傘運動，就不時帶軒哥到現場，因為覺得下一代有需要知道香港的現實是甚麼模樣。

適逢中秋，問黎太會否回家做節，她說：「我同咗媽咪講，我呢個不孝女，好多節日都陪唔到佢。」今年中秋，食飯、賞月、玩燈籠，她與軒哥都不會出席。幸得家人諒解，黎太的媽媽與老公只提了一個要求：「要平安返屋企。」

<figure>
<img src="https://web.archive.org/web/20210712051532im_/https://www.hkcnews.com/news_新聞/hk-discuss/2020/10/連豬-十一遊行-20201001214652_e5b8_large.jpg" alt="">
<figcaption>黎太斜揹袋上扣著兩隻「連豬」吊飾，她今日帶著12歲的兒子軒哥，全黑裝扮到銅鑼灣「行街」。(莊曉彤攝)</figcaption>
</figure>

警方今日在灣仔、銅鑼灣一帶嚴陣以待，主要街道的每一個路口都有近10個警員駐防，隨時截查途人。銅鑼灣SOGO外尤其重兵，並經常驅趕行人。

黎太今午帶著軒哥，與朋友結伴來到銅鑼灣。母子倆都表示，怕將來不能再出來發聲，所以今天要出來。黎太形容每次帶軒哥出來都是全黑裝束，以示支持年青人，今日再多一個原因，是想表達今天不是慶祝的日子：「沒有國慶，只有國殤，冇咩值得慶祝。」她又指，今日在社交媒體講不出祝團團圓圓、中秋節快樂的說話，「因為有好多家長、家庭唔快樂。」

她續說，「我只係擔心12位港人，啱啱被捕嘅60幾位，今晚要喺差館到過，幾時可以擔保無人知，幾多家長親友要喺差館門口度過唔知。」

黎太又坦言今年中秋不快樂，問她會否回家食飯做節，她說︰「我今日都同我媽咪講︰好對唔住，今年好多節日都陪唔到你。佢同我講︰我明白你，了解你嘅出發點，點解你要去做呢樣嘢我明。.......我同阿仔都同屋企人解釋過，今日食飯也好，玩燈籠也好，賞月也好，我哋唔出現架喇，我哋就做一啲我哋認為啱嘅事。」黎太慶幸家人諒解，並指媽媽與老公都只提出了一個要求﹕「我剩係要你平安返屋企。」

12歲軒哥則表示，今日出來是因為「無時間了，可能經過今次之後，以後唔會再有機會出嚟表達自己嘅心意，去俾政府知道我哋嘅感受。」軒哥自雨傘運動就隨黎太上街，在反修例運動期間曾經被胡椒球槍射中背部，他形容感覺好似被BB彈近距離射中，覺得好痛、好「嗱」。黎太承認他們有參與當天遊行，但軒哥被射中時，是母子剛食完午飯出門口，並非在前線。

軒哥經歷那次中胡椒球槍後，有少少害怕警員行近。他說，以前班上男生都覺得警察好型，經歷去年的運動，軒哥坦言只想「打X警察。」黎太形容軒哥好勇敢，是自己的驕傲。

### 感觸許多家庭無法團圓　盼讓小孩認識好壞

帶小朋友出來的還有陳生陳太一家。他們一家四口，兩個仔女只得5歲大和1歲幾（由陳生手抱），陳太說﹕「一個雨傘革命（出生），一個就2019年的，無得輸，約都無咁啱，見到哂所有嘢。」

他們過往中秋做節都是出吓街，今年也會回家與其他家人食飯。「其實都係好大的諷刺，中秋節本來係團團圓圓，十一本來都係國家慶祝嘅日子，但就因為國家的政治問題，導致好多家庭無辦法團圓，所以我覺得好大感觸嚟嘅。」令陳太最感觸的不僅是12港人，而是自去年6.12以來，「死去的手足、流亡咗去海外的手足，都無辦法再同屋企人見面，都係中共引起。」

問到為何帶小朋友出來銅鑼灣，陳太說是放假出吓街、整電話，也想讓小朋友認識誰是壞人、誰是好人，「邊個無端端鬧人、趕人，令到人哋唔開心、傷害人哋身體，其實我哋大人都無特別講乜嘢，佢哋自己見到。」問5歲小朋友見到這麼多警察的感受，小小的可人兒說：「想佢哋走，因為佢哋衰，我喺新聞睇過佢哋打人。」話畢，數十警員衝進人群，突然拉起封鎖線，最後有60多人被大圍捕。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712051532/https://www.hkcnews.com/aboutus/#subscribe)
