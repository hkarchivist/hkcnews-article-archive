---
title: "問候你老闆"
date: "2020-10-12"
author: "中產平民"
category: "眾說"
tags:
  - "張雲正"
  - "公務員事務局"
  - "公務員事務局局長"
  - "Secretary for the Civil Service"
  - "聶德權"
  - "公務員宣誓"
url: "https://web.archive.org/web/20210630212607/https://www.hkcnews.com/article/34678/%E8%81%B6%E5%BE%B7%E6%AC%8A-%E5%BC%B5%E9%9B%B2%E6%AD%A3-%E5%85%AC%E5%8B%99%E5%93%A1%E5%AE%A3%E8%AA%93-34678/secretary-for-the-civil-service"
original_url: "https://www.hkcnews.com/article/34678/%E8%81%B6%E5%BE%B7%E6%AC%8A-%E5%BC%B5%E9%9B%B2%E6%AD%A3-%E5%85%AC%E5%8B%99%E5%93%A1%E5%AE%A3%E8%AA%93-34678/secretary-for-the-civil-service"
---

# 問候你老闆

在林鄭月娥政府任職期間中途調職擔任公務員事務局局長的聶德權，日前宣佈在今年7月1日開始入職的公務員需要簽署聲明，確認擁護基本法及效忠特區政府，更加表示 [好難想像一個僱員做嘢時公開鬧老闆](https://web.archive.org/web/20210630212607/https://www.881903.com/news/local/2360979/政府下周發通告要求公務員宣誓-聶德權難想像僱員對著幹) ，同老細對著幹。聶德權的言論果然精闢。冇錯，邊個打工仔可以同老闆對著幹！嗰個就係你上司林鄭月娥。一句官到無求膽自大，大膽到可以同自己老闆對著幹，更加要旗下所有公務員跟老闆對著幹，果然係年年考第一高材生先至做得出。

<figure>
<img src="https://web.archive.org/web/20210630212607im_/https://www.hkcnews.com/news_新聞/hk-discuss/2020/10/聶德權-20201012024238_4d79_large.png" alt="">
<figcaption>公務員事務局局長聶德權。商業電台《政經星期六》直播影片截圖</figcaption>
</figure>

究竟邊個係全香港公務員老闆？邊個係聶德權老闆？邊個先係林鄭月娥老闆？乜唔係七百萬香港人咩？邊個出糧畀你班狗奴才？就係全香港嘅納稅人。你班垃圾狗官有邊個唔係用香港人嘅錢出糧？答我，出糧畀你嘅係咪你老闆。如果答案係是，點解你班垃圾可以同香港人對著幹？香港二百萬人上街反對逃犯條例修訂，你班打工仔同我講睬你都有味，我死都唔會撤回。你哋嘅老闆話畀你聽唔封關香港會攬炒，結果你真係同我攬炒香港，第一波同第三波疫情發生乜事，唔使我再提啦啩。明日大嶼等於倒錢落海，就算親建制報章《東方日報》都係咁講。結果呢，繼續研究呢個大白象工程，慌死香港庫房唔會乾塘咁樣。

結果，呢班打工仔日日同自己老闆對著幹又如何？你出糧畀我，我就將你哋嘅血汗錢揸乾揸淨，攞去興建大白象工程，一條廢鐵一條廢橋再加一個冇人用嘅蓮塘香園圍口岸夠未？未夠，明日大嶼先至洗錢洗得快。今日同你講五千億，明日同你講一萬億。唔夠錢就發債，等香港人以為又有投資黃金機會。點知錢永遠都唔夠，無限發債無限印銀紙。一個給新移民住的明日大嶼，將自己老闆血汗錢一鋪清袋，更將老闆多年來建立的地位一夜毀滅。

聶德權，你知唔知你老闆邊位？係全香港七百萬人。如果公務員一定要聽政府話，即係話可以泯滅良知，助紂為虐。咁樣你都可以叫你上司英文名由Carrie改造Hitler。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630212607/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210630212607im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
