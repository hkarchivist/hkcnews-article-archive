---
title: "【回望一年抗爭】紀律部隊前勇武成員：無力感大到形容唔到"
date: "2020-10-12"
author: "記者曾港深"
category: "眾聞"
tags:
  - "勇武抗爭"
  - "紀律部隊"
  - "抗爭者"
url: "https://web.archive.org/web/20210802220833/https://hkcnews.com/article/34632/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-34632/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/34632/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-34632/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【回望一年抗爭】紀律部隊前勇武成員：無力感大到形容唔到

一年前，反送中運動剛掀起戰火，眾新聞追訪到一名前線勇武的紀律部隊成員阿天（化名），他透露了自己 [6.12之後，由一名和理非變成一名勇武的故事](https://web.archive.org/web/20210802220833/https://www.hkcnews.com/article/23160/%E7%B4%80%E5%BE%8B%E9%83%A8%E9%9A%8A-%E5%8B%87%E6%AD%A6%E6%8A%97%E7%88%AD-%E5%85%AC%E5%8B%99%E5%93%A1-23160/%E7%B4%80%E5%BE%8B%E9%83%A8%E9%9A%8A%E6%88%90%E5%93%A1%E5%89%8D%E7%B7%9A%E6%8A%97%E7%88%AD%EF%BC%9A%E6%88%91%E5%96%BA612%E4%B9%8B%E5%BE%8C%EF%BC%8C%E7%94%B1%E5%92%8C%E7%90%86%E9%9D%9E%E8%AE%8A%E5%8B%87%E6%AD%A6) 。一年後，隨着武漢肺炎肆虐，抗爭熱度漸漸減弱，甚至有人說「抗爭已完」，加上國安法殺到，迎來一國全面管治的新時代，吹起一陣陣風聲鶴唳，人人自危。身為紀律部隊一員，一年前懷着滿滿鬥志走上街頭抗爭的阿天，究竟這一年間的心路歷程和變化是怎樣呢？

<figure>
<img src="https://web.archive.org/web/20210802220833im_/https://hkcnews.com/news_新聞/hk-discuss/2020/10/紀律部隊-勇武抗爭-20201012001850_b591_large.jpg" alt="">
<figcaption>圖中人並非受訪者阿天。美聯社資料照片</figcaption>
</figure>

> **我已經好耐冇同人傾過，我諗自從上年11月之後，我就搬咗去平行時空住。**


去年11月，前公務員事務局長羅智光再向全體公務員發公開信，表明政府各部門要同心止暴制亂，涉嫌參與非法公眾活動被捕的公務員將被着令停職。同一個月，香港發生了很多事，科大學生周梓樂墜樓身亡、中大保衛戰、理大圍城......阿天表示2019年11月是令他最心痛的一個月。

阿天直言去年11月是他在抗爭中最後的探戈，他深呼吸後，向記者娓娓道來：

> **當日我有去幫手營救理大，差少少，大概只有一隻手臂嘅距離，我就會比佢哋捉到。我唔敢想像之後會發生咩事，我唔係怕比啲狗糟質，亦都唔係怕要坐監，而係怕萬一我有啲咩事，邊個去照顧我兩老？**


阿天的父親年過六十，由於身體有長期病患，醫生說不宜工作，去年提早退休；而他的媽媽因為要長期照顧阿天父親的起居飲食，也無暇正常工作，只能間中做兼職幫補家計，所以一家三口的主要經濟之柱，就全落在阿天身上。

他說自從上年11月的公開信後，他的同事大部分都極其小心，絕對要避免前往可能會發生示威的地點，「因為喺啲高層眼中，你係冇任何理由同藉口出現喺示威現場附近。儘管你嘅理由有幾充分，例如你住喺附近，落街買餸、又或者你一早Book咗檯，今日食飯，佢哋都係唔會接納，因為喺啲高層眼中，你係唔會無端端出現喺一個有事發生嘅地方！」阿天坦言，他現時仍然十分擔心過去一年自己在前線抗爭的蹤影，有被傳媒拍到，他試過抗爭過後回家，不斷查閱當日不同報章的新聞攝影圖片至深夜，目的只是為求得個安心。

<figure>
<img src="https://web.archive.org/web/20210802220833im_/https://hkcnews.com/news_新聞/hk-discuss/2020/09/公務員-聶德權-20200930160646_5e9d_large.jpg" alt="">
<figcaption>公務員事務局局長聶德權日前表示，指引針對參與非法公眾活動的試用期公務員，一旦被捕，無論有否被起訴，部門主管都可考慮終止試用期。眾新聞製圖</figcaption>
</figure>

公務員事務局日前向各部門主管發指引，新入職公務員若因參與非法公眾活動而被捕及起訴，應不予通過試用期。至於已過「試用期」的公務員，截至九月底，共有46名公務員因涉嫌參與非法公眾活動被捕，全部已被停職。局方早前回覆眾新聞指，如被捕公務員不再接受警方調查，相關部門會按既定機制，決定是否需要展開紀律行動和應否讓有關人員復職。局方又指，政府有既定機制處理公務員的紀律事宜，如公務員被裁定干犯刑事罪行，當局會在刑事程序全部完成後，對有關人員就其定罪採取紀律行動。

阿天出學堂工作已一段時間，他深明職場生存之道，就是只談工作不談政治，除非你支持政府，就另作別論。「其實我知道同我差唔多歲數嘅同事，有好多都係黃，但問題係藍嘅都唔少，而且大粒嘢（高層）嗰班，更加係藍到發黑。」因此，阿天在工作時只會保持沉默，對社會運動的所有事情都盡可能隻字不提。他指，間中在休息時間聽到不少「藍絲」同事就時局高談闊論，「死曱甴」、「又出嚟搞事」、「廢青垃圾」等詞彙亦會傳到阿天耳中，但阿天總會默不作聲，避免因爭執而暴露自己的立場。

阿天又提到，有同事試過在網民號召三罷的期間閒聊，內容感覺上像互相試探口風，猜測對方是黃還是藍，「其實只要問條好簡單嘅問題，例如『頭先返工交通有冇受影響？』，如果佢話勁影響，你就大概都估到佢對示威者嘅態度係比較負面，應該係偏向藍；但如果佢話冇乜嘢，某程度上你估到佢同你立場相近，甚至係同路人」。

雖則如此，但阿天身為「深黃」一員，更加不敢輕言相信他人，因為他難以估計對方究竟是「真黃」還是「偽黃」，「有好多可能只係用念力抗爭、做冷氣軍師，但我自己參與得比較多，要保障番自己，同埋萬一佢係藍扮黃，隨時因為咁而俾人篤背脊，可免則免啦！」他坦言在工作的地方，只會視他們為同事，並不會當成朋友。

公務員事務局局長聶德權表示，政府將於十月中發出通告，公布新入職公務員簽署文件的安排，文件內容包括要求擁護《基本法》、效忠特別行政區、盡忠職守及向特區政府負責，若不願簽署將不獲聘用外，日後獲推薦晉升出任較高職級、首長級等重要角色公務員，以及職級較敏感的公務員，例如紀律部隊、政務主任、新聞主任、律政人員等，都是首輪要宣誓的人員。

被問到會否願意宣誓時，阿天打斷記者問題，說：「吓！你覺得有得揀咩？除非你唔想做囉。」他認為簽署這份宣誓文件是「必要動作」，他又形容這個舉措就好像瀏覽一些成人網站時，網站問你是否已經年滿18歲，「就算你未夠18歲，你都會㩒是女嫁啦，除非我唔想睇嘅啫；同一道理，呢份嘢，你唔簽就冇得撈嘅話，咁你可以揀唔簽咩？」

阿天去年接受眾新聞時曾表示，「......如果遲啲真係要清算我嘅，咪當重新嚟過囉，起碼我仲有能力同未有咁大負擔底下，想為香港付出更多。」記者今日再問他，他的答覆已經截然不同。

「我承認，我諗法的確比起一年前唔同咗。我唔想咁講，但講真，自從上年兩場大學戰之後，香港人嘅抗爭意志已經消磨得太犀利。太多人被捕，個個都驚晒，唔敢出嚟，加上國安法，而家仲邊會有人願意無條件咁企出嚟啊？日子總要過去，我哋都要生活，唔可能因為憤怒而放棄所有嘢。我相信呢個掙扎，唔單止我一個人，全香港人都面對緊同一個問題。」他又指對於自己的「自私」感到抱歉，但沒辦法，現時的他和家人，始終需要這份工作。

<figure>
<img src="https://web.archive.org/web/20210802220833im_/https://hkcnews.com/news_新聞/hk-discuss/2020/09/影意志影院-紀錄片-理大圍城-20200921213705_fd3d_large.jpg" alt="">
<figcaption>阿天在過去一年感受到無比的「無力感」，他認為很多香港人都正面對類似困境。圖中人並非受訪者。資料圖片</figcaption>
</figure>

阿天坦言，「無力感」是他過去一年的最深感受。

> **過去呢一年，有好多唔合理嘅事情侵襲我哋，我哋好想反抗，但係都做唔到，最後只可以被逼接受。由禁蒙面法到國安法，甚而連遊行集會自由都失去埋， 眼見咁多手足被捕，仲有最近12個被送中，呢種無力感，我相信唔係三言兩語就可以形容得到。**


阿天又指，現時街頭抗爭看似不再是最佳選擇，甚至有好多人覺得是「送頭」，從而令到走上街頭的人越來越少，但他並不認為就代表抗爭已經落幕，反而覺得抗爭者需要一個契機，令到他們再次走上街頭。他又若有所思地說：

> **可能等梁天琦出返嚟，抗爭意志就會重燃，雖然我覺得共產黨唔會比佢自由太耐，但我覺得信念好緊要，而天琦就正正就代表住我哋呢一代人嘅抗爭信念。**


阿天不願透露太多關於去年他到街頭抗爭的點滴，他在整個訪問期間都表現得不太自然，他解釋是因為他感到很羞愧，因為他訪問前，特意重看了一遍自己一年前的訪問。

> **覺得自己好慚愧囉！一年前講到自己幾大義凜然，講到自己點都唔會做一啲違背自己良心嘅事，如果要做嘅話，就寧願唔撈；結果一年後，就一大堆藉口說服自己要接受，要妥協，最緊要保住份工等。可能就係因為呢份好慚愧嘅感覺，所以我從來都唔會同人哋分享呢啲嘢，因為我覺得自己都對唔住當初嘅自己。**


最後，他希望寄語和他面對相似困境的香港人，要學識「沉澱」，意指讓自己的心平靜下來，學會沉澱自己。

> **無論我哋遇到幾大嘅困難同劫難，當你嘅心沉澱咗之後，一切都會比較容易向住好嘅方向轉變；相反，倘若你係困境入面，更加急躁、慌亂，最終只會將自己置於更加麻煩，以及無可挽救嘅地方。希望我哋可以一齊成長，一齊贏。**



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210802220833/https://hkcnews.com/aboutus/#subscribe)
