---
title: "【10.1遊行】合約公務員上街：大佬有啲人坐緊喎，你就咁當condom？唔係吖嘛"
date: "2020-10-02"
last_updated: "2020-10-02 19:43:10"
author: "記者莊曉彤"
category: "眾聞"
tags:
  - "國慶日"
  - "國慶"
url: "https://web.archive.org/web/20210412053723/https://www.hkcnews.com/article/34426/%E5%9C%8B%E6%85%B6%E6%97%A5-34449/%E3%80%90101%E9%81%8A%E8%A1%8C%E3%80%91%E5%90%88%E7%B4%84%E5%85%AC%E5%8B%99%E5%93%A1%E4%B8%8A%E8%A1%97%EF%BC%9A%E5%A4%A7%E4%BD%AC%E6%9C%89%E5%95%B2%E4%BA%BA%E5%9D%90%E7%B7%8A%E5%96%8E%EF%BC%8C%E4%BD%A0%E5%B0%B1%E5%92%81%E7%95%B6condom%EF%BC%9F%E5%94%94%E4%BF%82%E5%90%96%E5%98%9B"
original_url: "https://www.hkcnews.com/article/34426/%E5%9C%8B%E6%85%B6%E6%97%A5-34449/%E3%80%90101%E9%81%8A%E8%A1%8C%E3%80%91%E5%90%88%E7%B4%84%E5%85%AC%E5%8B%99%E5%93%A1%E4%B8%8A%E8%A1%97%EF%BC%9A%E5%A4%A7%E4%BD%AC%E6%9C%89%E5%95%B2%E4%BA%BA%E5%9D%90%E7%B7%8A%E5%96%8E%EF%BC%8C%E4%BD%A0%E5%B0%B1%E5%92%81%E7%95%B6condom%EF%BC%9F%E5%94%94%E4%BF%82%E5%90%96%E5%98%9B"
---

# 【10.1遊行】合約公務員上街：大佬有啲人坐緊喎，你就咁當condom？唔係吖嘛

<figure>
<img src="https://web.archive.org/web/20210412053723im_/https://www.hkcnews.com/news_新聞/hk-discuss/2020/10/長者-十一銅鑼灣-20201002012228_2a9d_large.jpg" alt="">
<figcaption>昨日的銅鑼灣街頭，隨處可見警方拉起橙帶，被截查的途人不乏長者。莊曉彤攝</figcaption>
</figure>

昨日是10.1，適值中國國慶兼中秋。警方在銅鑼灣駐重兵，東角道一帶幾乎被警員「佔領」，而且總是在驅趕著行人。街頭上，不難見到白髮斑斑的長者，也有打扮斯文的文員。記者在行人路上留意到一位年約40的女士，穿白衫，身上的衣服、飾物、鞋都無一黑色，唯有小背囊上掛著的一隻「迷你連豬」吊飾，表露了心跡。記者趨前邀請受訪，她說自己的工種敏感，叫做「唔想宣誓個隻」。

她是NL，現職合約公務員。她表示自去年開始就非常關注反修例運動，而堅持至今的原因，她淡然道：「大佬有啲人坐緊喎，你就咁當condom？唔係吖嘛。佢反送中真係幫緊香港。」

<figure>
<img src="https://web.archive.org/web/20210412053723im_/https://www.hkcnews.com/news_新聞/hk-discuss/2020/10/十一銅鑼灣-連豬-公務員-20201002011722_12ff_large.jpg" alt="">
<figcaption>NL掛在背囊的一隻「迷你連豬」吊飾，表露了心跡。莊曉彤攝</figcaption>
</figure>

合約公務員NL在港土生土長，生活了40、50年。昨日她在銅鑼灣駐足了好一段時間。公務員事務局長聶德權日前向全體公務員發信，提到46名公務員因涉參與「非法公眾活動」被捕、被起訴，全部已被停職，並強調對違法公務員「零容忍」。NL卻說，昨天出來沒有太多顧慮，「無乜諗後果，如果真係捉嘅都無辦法。我喺度行都見到佢哋stop and search，你中就中架喇。」

記者形容她外表不似是被警察鎖定的目標，她不同意：「好難講架喎，無得講架。乜我個樣似腦殘咩？」她口中的「腦殘」大抵是指沒有關心這場反修例運動、沒有關心香港的人。

她表示自己非常關心這場運動，「無得唔關心，講真，你點可以唔關心，除咗你唔係香港人。我喺度出世，仲要幾代人都喺香港。」她覺得，不只是12港人，每個人現在行出來的代價都好高，嘆港人只能見步行步。

NL續指：「我知好多人縮哂沙，轉埋呔添。（咁點解你咁堅持？）大佬有啲人坐緊喎，你就咁當condom? 唔係吖嘛。佢反送中真係幫緊香港。唔係一聲好驚（就唔關心），咁佢哋之後點。佢最青春嘅時間喺入面。」

作為公務員，她比較糾結的是宣誓問題。被問到職業的時候，她形容是「唔想宣誓個隻」。她略帶遲疑地說：「er...咁一日未宣誓我都可以走，就算宣咗誓都可以走，唔係架咩。（但你諗住走？）唔知架，今日唔知聽日事，講真。」她相信，如果宣誓的一天要來，也會有其他人未必妥協。

<figure>
<img src="https://web.archive.org/web/20210412053723im_/https://www.hkcnews.com/news_新聞/hk-discuss/2020/10/長者-十一銅鑼灣-20201002011703_1aa9_large.jpg" alt="">
<figcaption>黃婆婆穿黑衣，帶著黑色雨傘來到銅鑼灣。莊曉彤攝</figcaption>
</figure>

65歲的黃婆婆昨日相約兩個朋友到銅鑼灣，「我唔熟呢一區，諗住約埋食吓嘢行吓，你點會諗到咁多警察，你會好驚。驚的，因為唔知幾時會拉我，我唔係怕佢拉，因為我都無犯罪。喺香港，無一個地方係無人。行街都犯法，我係想唔通。」

昨日中國國慶兼中秋，她形容本來是好開心的日子，國慶是應該高興的，「我都想中國進步，但而家唔係中國，係中國共產黨治理，你當人民無價值。本身你想人吔國慶係開心，我而家行到出來，我係無諗住見到咁多警察。」適值中秋節則更是令她難過，因為想到12港人和他們的家人，完全無法聯繫，她形容，光是想像都令她覺得心寒。

訪問在行人路進行才幾分鐘時間，警員就來驅趕。黃婆婆朋友數一數手指，計上記者也不過4人，不明白為何要被趕，形容「無所適從」。記者向警員指出這裡只有4人，警員說：「我都唔係講呢啲，我都無警告你限聚令，我話唔好停留、唔好阻塞交通，明唔明白？唔使執住我哋呢樣嘢，我哋唔係剩係得一招架嘛。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210412053723/https://www.hkcnews.com/aboutus/#subscribe)
