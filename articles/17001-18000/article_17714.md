---
title: "事頭婆唔退休　英國咪冇退休年齡？"
date: "2019-01-09"
author: "假才子"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "長者綜援"
  - "65歲"
url: "https://web.archive.org/web/20210704074637/https://www.hkcnews.com/article/17714/%E9%95%B7%E8%80%85%E7%B6%9C%E6%8F%B4-%E6%9E%97%E9%84%AD%E6%9C%88%E5%A8%A5-65%E6%AD%B2-17714/%E4%BA%8B%E9%A0%AD%E5%A9%86%E5%94%94%E9%80%80%E4%BC%91-%E8%8B%B1%E5%9C%8B%E5%92%AA%E5%86%87%E9%80%80%E4%BC%91%E5%B9%B4%E9%BD%A1%EF%BC%9F"
original_url: "https://www.hkcnews.com/article/17714/%E9%95%B7%E8%80%85%E7%B6%9C%E6%8F%B4-%E6%9E%97%E9%84%AD%E6%9C%88%E5%A8%A5-65%E6%AD%B2-17714/%E4%BA%8B%E9%A0%AD%E5%A9%86%E5%94%94%E9%80%80%E4%BC%91-%E8%8B%B1%E5%9C%8B%E5%92%AA%E5%86%87%E9%80%80%E4%BC%91%E5%B9%B4%E9%BD%A1%EF%BC%9F"
---

# 事頭婆唔退休　英國咪冇退休年齡？

特區政府將長者綜援領取年齡調高至65歲，特首林鄭話是因為香港人變長命，工作和退休年齡延長，又以自己60幾歲仍每日工作十幾小時為例，說明措施冇咩野。筆者一聽到就諗，阿頭做到幾歲下面就要做到幾歲，咁長和、恆基、澳娛／澳博、TVB（以前）的打工仔就死啦，個個唔做到8-90甚至100歲都唔得。再諗遠一點，事頭婆話唔會退休要做到死，咁英國咪全國人唔俾退休？

<figure>
<img src="https://web.archive.org/web/20210704074637im_/https://www.hkcnews.com/news_新聞/hk-discuss/2019/01/英國-20190109170359_179e_large.jpg" alt="">
<figcaption>英國事頭婆今年92歲仲未退休喎。美聯社</figcaption>
</figure>

<figure>
<img src="https://web.archive.org/web/20210704074637im_/https://www.hkcnews.com/news_新聞/hk-discuss/2018/05/股東會-李嘉誠-長和-20180510211343_216e_large.jpg" alt="">
<figcaption>阿誠哥做到90歲舊年先至退休。何君健攝</figcaption>
</figure>

筆者成日俾人話個樣後生，有人就會加把口話我唔駛捱，咁我點都唔夠林鄭唔洗捱。林鄭話自己一日工作十幾小時，唔知係咪計埋去西環聽柯打、坐飛機上京覲見習總、去珠西考察大灣區、同政黨／富豪酒會飲飲食食嘻嘻哈哈咁呢？做老細仲有樣好就係可以自己改自己工作範圍，例如英文記者提問就唔洗答、邊D議員就問題太無聊唔洗見、邊D政府委員會報告同我諗法不符就掟埋一邊。仲有林鄭生活上都係唔洗捱。眾所周知，佢N年黎都係有AM車接送同官邸住架嘛，唔係點會廿年前面世的八達通都唔曉用，或者唔識自己買廁紙呢？咁樣做到70歲，我都冇問題呀，不過一般打工仔女唔係囉。

<figure>
<img src="https://web.archive.org/web/20210704074637im_/https://www.hkcnews.com/news_新聞/hk-discuss/2017/11/立法會議員-建制派-張宇人-20171128210328_25f0_large.jpg" alt="">
<figcaption>張議員開會攰了，仲可以閉目養神，打工仔就冇咁嘅福氣啦。</figcaption>
</figure>

唔知點解老細都中意用自己角度睇人，或者話當年自己點點點。好似廿蚊張話自己老婆當年大肚冇侍產假咁，張太大肚時返緊咩工我就唔知（我只知張太做過小學校長，因為我讀果間小學），但我斷估佢唔係做緊酒樓侍應或者廚房洗碗呢類辛苦工掛？同埋當年點依家就要點架拿？學人話齋，古代人夠冇冷氣冇電腦冇汽車，你依家又要用？當然再極品的就有 Package Lau，教人去少幾次日本就買到樓，唔知佢去一次日本係咪要洗一百萬，我去就洗一萬零架啫，去少一百次都未買到樓囉。好在賭王就唔會周圍鼓勵人要有多D紅顏知己。

<figure>
<img src="https://web.archive.org/web/20210704074637im_/https://www.hkcnews.com/news_新聞/hk-discuss/2019/01/長者綜援-林鄭-周永新-20190108231911_8fe4_large.jpg" alt="">
</figure>

講返綜援。壽命變長，退休延長，醫療福利開支增加，的確係全世界國家都面對緊的問題，香港人亦遲早要思考「人生100年」（日本近年流行語）要點分配使用。但不同係，香港本身福利唔多，盈餘就勁多，根本冇人明邊度嚟咁大財政壓力要節省開支。要說服人，唔係用一句「我都60幾都仲返緊工」就得囉，唔該用多D理據好冇？咁當然我都知林鄭一向唔係以理服人，係「我話OK就OK」，即係好似佢唔知點樣就知道填海係最佳選項，又唔知點樣就知道填海獲得多數市民支持，可能又係神話比佢聽啦（即係幻聽）。一萬億丟落海就濕濕碎，長者綜援定一般綜援爭嗰幾舊水婆乸數就計到盡，林鄭開頭成日講咩管治新風格，睇到啦。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210704074637/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210704074637im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
