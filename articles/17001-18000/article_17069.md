---
title: "唔好咁大聲比美帝知呢個女人有警轟"
date: "2018-12-10"
author: "假才子"
category: "眾說"
tags:
  - "何志平"
  - "華為"
  - "孟晚舟"
url: "https://web.archive.org/web/20200920014024/https://www.hkcnews.com/article/17069/%E5%AD%9F%E6%99%9A%E8%88%9F-%E4%BD%95%E5%BF%97%E5%B9%B3-%E8%8F%AF%E7%82%BA-17069/%E5%94%94%E5%A5%BD%E5%92%81%E5%A4%A7%E8%81%B2%E6%AF%94%E7%BE%8E%E5%B8%9D%E7%9F%A5%E5%91%A2%E5%80%8B%E5%A5%B3%E4%BA%BA%E6%9C%89%E8%AD%A6%E8%BD%9F"
original_url: "https://www.hkcnews.com/article/17069/%E5%AD%9F%E6%99%9A%E8%88%9F-%E4%BD%95%E5%BF%97%E5%B9%B3-%E8%8F%AF%E7%82%BA-17069/%E5%94%94%E5%A5%BD%E5%92%81%E5%A4%A7%E8%81%B2%E6%AF%94%E7%BE%8E%E5%B8%9D%E7%9F%A5%E5%91%A2%E5%80%8B%E5%A5%B3%E4%BA%BA%E6%9C%89%E8%AD%A6%E8%BD%9F"
---

# 唔好咁大聲比美帝知呢個女人有警轟

<figure>
<img src="https://web.archive.org/web/20200920014024im_/https://www.hkcnews.com/news_新聞/hk-discuss/2018/12/何志平-孟晚舟-法庭-20181210162101_25ed_large.jpg" alt="">
<figcaption>大家都是為國家，華為太子女孟晚舟（左）和民政局前局長何志平（右）所獲待遇大不同。美聯社</figcaption>
</figure>

「華為太子女」孟晚舟被楓葉國拘捕，面臨引渡到美帝國，中共反應異常強烈，本港親中派亦跟隨到領事館外示威，招呼級數同淪為「八萬五」已經唔存在的「肥平」何志平截然不同。筆者有三個聯想。

一，中共同親中派平日教人正能量，唔係身有屎又洗乜驚嚴厲執法／立法云云，依家咁大反應，一個可能係佢哋缺乏正能量，二係此女真有問題。肥平罪名係在非洲行賄，講真邊個去非洲做生意唔行賄架。但華為係中國科技巨頭之一，超英趕美計劃重要一環，仲未計中共可能藉華為產品做了手腳，太子女隨時身持大量國家機密。

二，而中共越係大聲，反應同平日越係唔同，大概只會越令美帝相信依個女人有警轟。所以依家華春瑩 or whoever 外交部發言人就好似家有囍事的毛舜筠其中一幕：「唔好咁大聲呀！唔好比美帝知呀！唔好咁大聲呀！唔係會好大鑊架啦啦啦啦啦...」又或者吳君如講普通話：「領導，呢個女人呢，是華為的高層，明明是大陸人就冒充港商參加選美...對對對，得閒飲茶，再見。」

三，太子女同肥平在中共眼中天同地比，加上接連有持香港護照商人被美帝追捕，相信唔少親中港商睇到心寒。港商身份已經冇用，被美帝視為「首先是中國人」，在美中貿易戰開打下，同樣係被追捕同打擊的對象，繼續落去隨時連揸外國護照都冇用。而中共亦都唔當你係親生仔女，你被捉就你死你事。親中港商由想做牆頭草，邊揸外國護照邊攞大陸著數，變成兩面不是人，要走都冇路走。

對此，除咗「我真係恭喜你呀！」之外仲有咩好講？請準備香檳同有請小鳳姐！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200920014024/https://www.hkcnews.com/aboutus/#subscribe)

---

![博客 | 假才子](https://web.archive.org/web/20200920014024im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
