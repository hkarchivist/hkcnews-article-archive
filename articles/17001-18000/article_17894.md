---
title: "香港有個黃馬褂叫林鄭月娥"
date: "2019-01-16"
author: "李開步"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "黃馬褂"
url: "https://web.archive.org/web/20210412061351/https://www.hkcnews.com/article/17894/%E6%9E%97%E9%84%AD%E6%9C%88%E5%A8%A5-%E9%BB%83%E9%A6%AC%E8%A4%82-17894/%E9%A6%99%E6%B8%AF%E6%9C%89%E5%80%8B%E9%BB%83%E9%A6%AC%E8%A4%82%E5%8F%AB%E6%9E%97%E9%84%AD%E6%9C%88%E5%A8%A5"
original_url: "https://www.hkcnews.com/article/17894/%E6%9E%97%E9%84%AD%E6%9C%88%E5%A8%A5-%E9%BB%83%E9%A6%AC%E8%A4%82-17894/%E9%A6%99%E6%B8%AF%E6%9C%89%E5%80%8B%E9%BB%83%E9%A6%AC%E8%A4%82%E5%8F%AB%E6%9E%97%E9%84%AD%E6%9C%88%E5%A8%A5"
---

# 香港有個黃馬褂叫林鄭月娥

公司來了個新阿頭，由頂頭大老闆親自欽點，為人極其難頂，同僚頂唔順佢啲咀臉，搶功霸道A字膞等等惡行，想劈炮唔撈。我作為一條老屎忽，職場鬥爭都見識過唔少，同同事講：「出面大把世界，可能你出去走一轉搵得仲多，你走我唔會阻你。但你要先明白，呢啲黃馬褂一定做唔耐，你有冇見過 [黃馬褂](https://web.archive.org/web/20210412061351/https://zh.wikipedia.org/zh-hk/%E9%BB%83%E9%A6%AC%E8%A4%82) 可以做到退休？」同事諗咗一陣，又係噃，於是放返封辭職信入櫃桶。

辦公室政治這回事，個個打工仔都懂。做阿頭，點都會明白唔好太過搶下屬功勞，間唔中俾隻牌個細嘅上，平時收下把口，講嘢要經大腦，唔好下下劈頭鬧落去，更加唔好同外人講公司邊個唔掂。這些都是人之常情。偏偏這個世界有一類人don't fxxking care about this，這類人就是黃馬褂了。

老闆尚好，因為深知要睇住盤數，賺錢要靠員工，自然唔會為難佢哋。但黃馬褂唔同了，反正公司有錢賺又唔到佢分，又以為老闆唔會炒佢，久而久之，就好似尋秦記入面項少龍咁講：「絕對權力使人絕對腐化。」

這可以說是一個循環：既然是黃馬褂，自然有大班擦鞋仔埋身，平日捧到佢飄飄然，即使上任時講到自己幾咁謙卑，過得一年半載必然原形畢露。若有同事頂唔順佢辭職唔撈，仲啱，可以俾佢安排啲親信上位；即使嘈到上大老闆度，大老闆明白呢個人係自己assign，唔通唔撐佢？就算明知係親信做錯，表面上都一定會讚佢做得啱。於是，黃馬褂就更加覺得一切唯我獨尊，稱霸一方了。

咁公司結果會點，自然係業績下跌。畢竟一間公司要賺錢，要靠全公司上下共同努力。若個個員工都同你hea做，個個諗住跳糟，做管理嗰班又變晒擦鞋仔，試問又點會有成績？老闆唔係傻的，最後自然隨便找個可以俾黃馬褂下得到台的借口，快快送佢走了。

這可以話係幾乎必然發生的定律，所以同僚應該同黃馬褂鬥長命，睇佢幾時死。不過公司好大可能自此沉淪，底子好的話尚可能翻身，但難，所以走唔走，同僚自行決定。

<figure>
<img src="https://web.archive.org/web/20210412061351im_/https://www.hkcnews.com/news_新聞/hk-discuss/2018/09/山竹善後-停工-林鄭月娥-20180919001159_9f13_large.jpg" alt="">
<figcaption>超級颱風山竹襲港後上班交通大混亂，市民怨聲載道，林鄭沒有反醒之餘，覺得「攞特首出氣」。</figcaption>
</figure>

相信聰明的讀者都看得出，這情況其實同樣可以套之於香港的現況。記得當年林鄭上場時，曾說過要謙卑，要讓市民活得有希望。但自從上任年半以來，就連這些油腔滑調的門面嘢都少了。大家還記得她曾在記者面前，話用英文覆述一次發言係浪費時間？在山竹一役，她拒絕宣布全港停工令社會大亂後，連一句反省的說話也沒有，只係話：「攞特首出氣冇問題，特首可以畀人鬧。」嗎？

到上月底林鄭得習近平親自開腔支持，這種傲慢的態度更登上頂峰。於是在提高申領長者綜援年齡一事上，即使面對社會全面反對，連一向最橡皮圖章的民建聯都話要檢討，她也懶得再做門面工夫，直接拒絕、直接反擊說：「我一直都是直言的官員！」

為什麼香港會有這種傲慢的特首，還不是因為沒有普選之故？現行特首都是由中央欽點，個個都是黃馬褂（試問邊個特首在任時冇受過中央祝褔？），結果自然是香港難有作為，愈做愈衰了。再看過去香港的三名特首，沒有一個可以做足十年，也總算應驗了沒有黃馬褂能做得長的辦公室睿智。

<figure>
<img src="https://web.archive.org/web/20210412061351im_/https://www.hkcnews.com/news_新聞/hk-discuss/2018/12/摩連奴-曼聯-20181218233936_19df_large.jpg" alt="">
<figcaption>被曼聯炒魷的前領隊摩連奴。美聯社</figcaption>
</figure>

題外話，曼聯自從換走領隊摩連奴之後，旋即六連勝，成為爭取下屆歐聯入場券的大熱。再看香港GDP於全國城市的排名，自回歸後由班霸變Big 4，再由Big 4變Big 6，甚至連天津重慶都話要向我地叫板，就好似連愛華頓，甚至屈褔特都話要超越曼聯。現在香港搞成咁，龍床盤都要賣成三百萬（以香港人均收入計，要唔食唔住近十年才買得起），仲衰過當年689。香港想翻身，係唔係都應該換下領隊先？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210412061351/https://www.hkcnews.com/aboutus/#subscribe)

---

![博客 | 李開步](https://web.archive.org/web/20210412061351im_/https://www.hkcnews.com/uploads/avatars/537fa2b5-4a4b-4cc9-b435-b3c9f3fffa98.png?1736586599)

**博客 | 李開步**

【李開步・主觀角度】於理想及生活中掙扎的新聞從業員，旨在透過網絡世界道出不同的聲音。
