---
title: "是咁的，地政前署長　劉勵超"
date: "2018-12-28"
last_updated: "2018-12-28 01:24:45"
author: "記者盧曼思"
category: "眾聞"
tags:
  - "地政總署"
  - "地政署"
  - "Lands Department"
  - "LandsD"
  - "土地問題"
  - "劉勵超"
url: "https://web.archive.org/web/20210628174826/https://www.hkcnews.com/article/17430/%E5%8A%89%E5%8B%B5%E8%B6%85-%E5%9C%B0%E6%94%BF%E7%B8%BD%E7%BD%B2-%E5%9C%9F%E5%9C%B0%E5%95%8F%E9%A1%8C-17440/lands-department"
original_url: "https://www.hkcnews.com/article/17430/%E5%8A%89%E5%8B%B5%E8%B6%85-%E5%9C%B0%E6%94%BF%E7%B8%BD%E7%BD%B2-%E5%9C%9F%E5%9C%B0%E5%95%8F%E9%A1%8C-17440/lands-department"
---

# 是咁的，地政前署長　劉勵超

土地大辯論結果即將出爐，劉勵超是地政總署前署長，退休後做了時事評論員主攻土地問題。2007年6月28日，他退休前寫了一封信給同事，有以下這番話：

「剛接任署長這個工作崗位時，我意識到本署還不太適應本港社會和政治環境的轉變，這種轉變使公眾對本署的運作效率、透明度、問責性和反應能力日益提高要求。臨退休之際，我感到這些要求日益強烈，但我可以由衷地說，即使在人力資源曾遭大幅削減和凍結招聘人手的情況下，本署全體同寅都已經作出重大努力，積極回應各項訴求。我很理解，有些同事可能覺得位處北角的總部不時發出的新指令和要求，增加了大家的工作量，挫敗感亦因此而生，但我希望各位知道，這些指令和要求，正是達成本署的理想和使命的不二法門......

雖然離任在即，但有一事仍心有所戚而盼望同事深思：當你收到一宗請求或投訴，或處理一宗申請時，請嘗試與申請人或投訴人易地而處，從他們的角度去看問題的癥結，然後才決定你的回應。」

劉勵超，邊位呀，任內又做過乜呢，香港人好似無乜印象......

故事由2002年，劉勵超做署長講起。

<figure>
<img src="https://web.archive.org/web/20210628174826im_/https://www.hkcnews.com/news_新聞/hk-discuss/2018/12/劉勵超-20181222022619_27d3_large.jpg" alt="">
<figcaption>劉勵超退休後不時受訪，分析土地問題。何君健攝</figcaption>
</figure>

地政總署曾多次出現在申訴專員的黑名單上，有人非法佔用政府土地、違反地契條款、官地短租變長佔等，全部都屬地政總署的管核處理範疇，無得卸膊。排隊等上位的一班AO政務官，視地政總署是三煞位，劉勵超當年又點頂？

「以前我係睇住報紙頭條、聽住收音機做署長。好似有人投訴短期租約官地，寧願養蚊、養老鼠地政署都唔理。我們要理就要搵人巡、搵人剪草啦，我個年代無一筆咁嘅預算，但媒體鋪天蓋地鬧，咁都要諗辦法處理。」

「仲有要用好多時間做土地管制工作，例如有人霸佔官地、有人倒泥頭等，都插咗好多年啦。我以前喺立法會都講過，你要我每幅地執到正，就要俾我成立土地警察，24小時巡邏執法，倒泥的人係半夜三更去做，沒土地警察我點搞呢。當然啦，我咁講又被人話我離地。」劉勵超苦笑道。

點解豪宅旁邊的土地，會批埋俾大宅主人？劉勵超指：「例如一塊三角形的50呎地，招什麼標呢，浪費納稅人錢。附近又有人申請，我們覺得用途OK先會批，當然有些是被霸佔了而我們唔知。仲有，新界有人非法佔地建丁屋，這個真的很棘手，處理上唔單止人手資源限制，仲有政治考量，不得不承認新界居民有相當大的牙力。我咁樣講好似插林鄭，但佢咁打得都不得不低頭，如果我去執法，有人又會去個局度話，這是政策問題。」

**「土地問題，很多都是政治問題；政治問題，難處理過實質問題。」講到政治，當然不是一個D5級的署長可以話事。**

<figure>
<img src="https://web.archive.org/web/20210628174826im_/https://www.hkcnews.com/news_新聞/hk-discuss/2018/12/官地-Lands%20Department-20181227174531_2828_large.jpg" alt="">
<figcaption>地政總署的職責，是管理大大小小的官地。網上圖片</figcaption>
</figure>

AO，從來都只係一粒螺絲，但被派去三煞位真係要硬食？

「我無得選擇，叫我做署長，係可以say no，但這個suppose係晉升機會。佢會話睇得起你啊，你可以唔去做，但短期內睇唔到有乜出路俾你，咁你就水深火熱都要去。」

記者問劉勵超如何形容他在地政總署的工作：痛苦、想做但做唔到、官僚、好多政治考量？劉說：「差唔多你講的，全部都中晒。做地政好難enjoy，日日都有問題，日日都要救火。」

「喺地政返工，精神崩緊，我初初返工時仲係黑色頭髮，離開時已白晒，同埋唔見咗好多。」

「地政總署又有它很獨特的工作文化，內裡差不多全部都係技術官員，很多測量師，我去做的時候是孤身上路，我是空降入去的，當時成個署得我一個AO。政府內部想找AO做地政署長，但AO中對土地規劃熟悉的，當時只有我一個，於是就搵咗我去。」記者詢問他說的「獨特工作文化」具體是什麼，劉勵超卻不欲多談。資料顯示，地政總署助理署長林嘉芬曾捲入買地爭議、女高級地政主任賴婉菁捲入套丁風波等，地政技術官員操守令人擔憂，劉勵超不作評論。

訪問後，他傳來退休時給同事的感言。

即係話，做地政署長好無癮？「咁都要做啦，鬼叫你揀做AO，身不由己，唯有做得幾多得幾多。好似好天真咁，但我當時係希望將部門工作文化turn round，但有難度。」劉勵超退休感言中「盼望同事深思」的一句：「當你收到一宗請求或投訴，或處理一宗申請時，請嘗試與申請人或投訴人易地而處，從他們的角度去看問題的癥結，然後才決定你的回應。」是他有感而發。

劉勵超退休之後，沒有加入地產商或財團工作，「無人approach我，或者覺得我係鐵板一塊，所有嘢都揸正來做無得傾，覺得搵我都晒氣啦。」他退休後，沒有被梁振英、林鄭月娥兩任特首邀請加入問責團隊，唯一在葉劉去年參加特首選舉時，他表態支持，「我覺得葉太勤力、有魄力，處理過23條立法之後思想開放、貼地好多，也有直選洗禮。」為何幫葉站台而不是林鄭？「最簡單答案，人哋無搵我，我呢啲small potato。」

林鄭月娥2003年11月至2004年5月做過房屋及規劃地政局常任秘書長（規劃及地政），劉勵超那段時間已是地政署長，他對林鄭有何看法？「唔想公開評論。」江湖傳聞，林鄭當年因與房屋及規劃地政局局長孫明揚不咬弦，做了幾個月後被派駐倫敦經濟貿易辦事處任處長。

<figure>
<img src="https://web.archive.org/web/20210628174826im_/https://www.hkcnews.com/news_新聞/hk-discuss/2018/12/香港2030+-特首-20181227174554_22d8_large.jpg" alt="">
<figcaption>林鄭月娥做房屋及規劃地政局常任秘書長（規劃及地政）時，負責香港2030的規劃諮詢，當時報告未有提及東大嶼填海，梁振英上任後的2030+才加入內容。蘋果日報圖片</figcaption>
</figure>

67歲的劉勵超，童年住過板間房和公屋，讀觀塘聖若瑟英文中學，預科入了英皇書院做梁振英師兄，之後考入香港大學讀經濟及社會學，1972年畢業後先做政府工商署助理貿易主任，1987年考AO成功，「我做過中文專員，當時前途談判中英聯絡小組開好多會，我要處理政府諮詢文件、立法會文件的翻譯，但機密的我無機會接觸。我都幾enjoy，好多機會可以自由發揮，工作對住文字但有趣味。」他在回歸前調到規劃環境地政科，九七後經歷過梁寶榮、蕭炯柱任局長的日子，2001年調派到中央政策組任副首席顧問，2002至2007年任地政總署署長之後退休。

他選擇入政府，是因為那個年代的精英優越感？「多少啦，我的同屆同學都有唔少入政府，當然商界也有。我初初入工商署，多少因為虛榮心，有得遊埠、出外同人做貿易談判，你知我個年代，冇話5歲就可以親子遊學團、講乜嘢海外交流呀咁。」

「我個年代，勤力係有機會，唔似而家。」

在一般市民心目中，劉勵超為官時不顯眼，公眾對他沒有很深刻的印象。他退休之後在《信報》每周寫 [專欄](https://web.archive.org/web/20210628174826/http://search.hkej.com/template/fulltextsearch/php/search.php?upper_search_submit=&q=%E5%8A%89%E5%8B%B5%E8%B6%85) 評論土地問題，「2010年左右，《信報》地產版問我有無興趣寫文，唔經唔覺寫了8年，過去寫的，現在拿出來你會發現我所講的問題都一樣。我寫文係依心直說，有時候因為條氣。」

劉勵超的行文用字不辛辣，他如此形容王永平：「有人話，佢都好激」，可見他比平叔還要溫和。讀着劉勵超的舊文，記者一度疑惑他可是在小罵大幫忙。但近日他批評林鄭和土地供應專責小組，又覺得他在議事論事。他的立場，講到底，非常老派的AO：乜都講程序。

「任何一樣嘢，都應該要跟足程序、討論多些。你係咪接受香港要有策略性規劃？如接受，可先做研究，做完你不滿意先去砌，evidence based的，唔好一開始就口號式講淘空庫房，這個我唔buy， 政客不要未審先判，一口咬定官商勾結、利益輸送。」

劉勵超認為，所有土地方案都可以探討，他對明日大嶼也持開放態度，「成日話要建立土地儲備，咁多年都做唔到，而家填海想做，但又有人反對，其中一部分反對聲音，會否是來自地產商？」他不滿的，是林鄭在土地小組報告公布前便提出方案，有違程序。

「所有options我都支持，贊成多管齊下，priority是棕地，因為已經做緊。高球場我估形勢所迫都會拿部分出來，起碼拆一個政治炸彈。」訪問進行時，傳媒仍未報道土地小組的「放風」 [取態](https://web.archive.org/web/20210628174826/http://news.rthk.hk/rthk/ch/component/k2/1435280-20181227.htm) 。

<figure>
<img src="https://web.archive.org/web/20210628174826im_/https://www.hkcnews.com/news_新聞/hk-discuss/2018/09/本土研究社-土地大辯論-20180918212536_1d85_large.jpg" alt="">
<figcaption>劉勵超認為，土地問題人人皆可發聲，讚揚新一代組成的本土研究社，做得夠實淨。資料圖片</figcaption>
</figure>

近年愈來愈多高官退休後論政，劉勵超究竟為何發聲，難道條氣好唔順？「我只係耐唔中講吓，主要講土地，我做咗咁多年， 沒理由現在人講，我鵪鶉，我而家睇到土供組，有感而發。」

「以前不在其位不論政，或者有人覺得我咁多聲氣，打破沉默是金的unspoken rule，但我唔係成日鬧政府，有時仲幫政府、話難為了政府，我又唔係出來嘩眾取寵。同埋土地個個都可以講，以前專業人士、精英主導，而家人人都是專家，工程師、教授又點，後生的本土研究社，做得實淨。」

記者說，劉勵超為官時在制度下不能暢所欲言，谷埋谷埋大半世，結果在人生下半場才可以講自己想講的。也幸好，他那個年代的AO，不用DQ人。

「我唔知其他人點解論政，或者有嘢睇唔過眼啦。我呢，唔想人云亦云 ，希望有啲新角度。」

做得AO，一入官場就要放下個人自由意志，近年多名退休高官發聲，或者反映了一代精英，老來能夠做番自己最舒暢。唔理你啱唔啱聽，終於，可以講自己想講的。

<figure>
<img src="https://web.archive.org/web/20210628174826im_/https://www.hkcnews.com/news_新聞/hk-discuss/2018/12/劉勵超-20181222022557_feeb_large.jpg" alt="">
<figcaption>劉勵超寫文的自我要求是要有新角度，「每周一篇，都幾痛苦呀。」何君健攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628174826/https://www.hkcnews.com/aboutus/#subscribe)
