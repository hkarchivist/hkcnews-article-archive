---
title: "葉劉形容林鄭管治作風「困擾」　長者綜援「最頭痛」　將向林鄭爭取擱置"
date: "2019-01-17"
author: "記者吳婉英"
category: "眾聞"
tags:
  - "葉劉淑儀"
  - "葉劉"
  - "Regina IP"
  - "葉太"
  - "特首"
  - "林鄭月娥"
  - "林鄭"
  - "Carrie Lam"
  - "長者綜援"
url: "https://web.archive.org/web/20200919215519/https://www.hkcnews.com/article/17920/%E8%91%89%E5%8A%89%E6%B7%91%E5%84%80-%E9%95%B7%E8%80%85%E7%B6%9C%E6%8F%B4-%E6%9E%97%E9%84%AD%E6%9C%88%E5%A8%A5-17920/%E8%91%89%E5%8A%89%E5%BD%A2%E5%AE%B9%E6%9E%97%E9%84%AD%E7%AE%A1%E6%B2%BB%E4%BD%9C%E9%A2%A8%E3%80%8C%E5%9B%B0%E6%93%BE%E3%80%8D-%E9%95%B7%E8%80%85%E7%B6%9C%E6%8F%B4%E3%80%8C%E6%9C%80%E9%A0%AD%E7%97%9B%E3%80%8D-%E5%B0%87%E5%90%91%E6%9E%97%E9%84%AD%E7%88%AD%E5%8F%96%E6%93%B1%E7%BD%AE"
original_url: "https://www.hkcnews.com/article/17920/%E8%91%89%E5%8A%89%E6%B7%91%E5%84%80-%E9%95%B7%E8%80%85%E7%B6%9C%E6%8F%B4-%E6%9E%97%E9%84%AD%E6%9C%88%E5%A8%A5-17920/%E8%91%89%E5%8A%89%E5%BD%A2%E5%AE%B9%E6%9E%97%E9%84%AD%E7%AE%A1%E6%B2%BB%E4%BD%9C%E9%A2%A8%E3%80%8C%E5%9B%B0%E6%93%BE%E3%80%8D-%E9%95%B7%E8%80%85%E7%B6%9C%E6%8F%B4%E3%80%8C%E6%9C%80%E9%A0%AD%E7%97%9B%E3%80%8D-%E5%B0%87%E5%90%91%E6%9E%97%E9%84%AD%E7%88%AD%E5%8F%96%E6%93%B1%E7%BD%AE"
---

# 葉劉形容林鄭管治作風「困擾」　長者綜援「最頭痛」　將向林鄭爭取擱置

行政會議成員、新民黨立法會議員葉劉淑儀，在眾新聞成立兩周年午宴暨研討會上，被問到她對特首林鄭月娥管治作風的看法，她指那是個「困擾」的問題。葉劉先後提到土地選項諮詢、三隧分流及長者綜援的問題，並指長者綜援「最頭痛」，她表明將會向林鄭反映問題，爭取起碼擱置一、兩年。

葉劉淑儀表示，長者綜援一役令建制派承受莫大壓力，對「三隧分流」亦有憂慮，「如果我哋支持咗你（林鄭），效果唔好，你可以同市民講：『佢哋批㗎』。我哋真係有個我認為係好合理嘅擔憂，因為你今次正式問我哋。咁點算好呢？我哋個個黨都諗緊。」

<figure>
<img src="https://web.archive.org/web/20200919215519im_/https://www.hkcnews.com/news_新聞/hk-discuss/2019/01/葉劉-陳文敏-楊健興-20190117191727_21e8_large.jpg" alt="">
<figcaption>左起：眾新聞主筆楊健興；行會成員、新民黨立法會議員葉劉淑儀；貿易發展局研究總監關家明；香港大學法律學院教授陳文敏。何君健攝</figcaption>
</figure>

研討會主持、眾新聞主筆楊健興先向葉劉淑儀提問，指林鄭月娥處理長者綜援、三隧分流、土地及房屋等方面，有人認為她「夾硬嚟」，問到葉劉如何看林鄭的管治作風，如此下去會否有更多事端，甚至落得焦頭爛額、「撞板」收場？葉劉答：「多謝你呢個……都困擾我嘅問題。」引起哄堂大笑。

葉劉形容，調高長者綜援申領年齡為「最頭痛」的問題，新政策的負面影響甚於「三隧分流」，「支持佢嘅人一定要負責任，如果今次我哋反對，冇法子爭取到暫緩執行或者點處理，建制派受嘅壓力好大，特別係行政長官講咗話喺預算案度『你哋批㗎喎』。我哋作為建制派，顧名思義，我哋支持制度、我哋信你吖嘛，我哋支持行政長官依法施政，包括程序。我哋都唔想拉布加劇，令預算案準時通過吖嘛，我哋係負有咁嘅重擔嚟投票俾你。咁嘅情形之下，行政長官話：『你哋批㗎喎』，咁我哋咪壓力好大？」

葉劉表示，起碼新民黨並不會接受政府說「冇得改」、「一定要照執行」，「羅致光講嗰啲，我係唔能夠接受。」她在會後補充指，新民黨會繼續向政府爭取起碼要擱置安排一、兩年，觀望新政策的影響。葉劉批評，政府沒有做正式的諮詢，立法會議員曾經提出反對，政府及後卻將新措施放入預算案，做法是「值得商榷」、對議員不公平，她將向林鄭反映問題，「如果唔係真係好對唔住嗰啲最有需要幫助嘅公公婆婆。」她又指，並非提出作出重大改變，只是要求政府重新考慮有關安排，認為其要求合理。

7名身兼行會成員的立法會議員中，繼工聯會 [黃國健](https://web.archive.org/web/20200919215519/https://hk.news.appledaily.com/local/realtime/article/20190113/59138389) 率先要求政府暫緩調高長者綜援申領年齡，葉劉為第二人提出擱置新政策。

今早立法會大會 [表決](https://web.archive.org/web/20200919215519/https://www.legco.gov.hk/yr18-19/chinese/counmtg/voting/v20190116.pdf) 「檢討綜合社會保障援助計劃」議案（邵家臻動議，經張超雄、梁志祥、梁耀忠、郭家麒及區諾軒修正），在51票贊成、2票反對、4票棄權下通過，包括葉劉在內的多名建制派議員均投贊成票。

葉劉下午與多位建制派政黨代表與林鄭會面，討論調高長者綜援申領年齡事宜。眾新聞晚上向葉劉查詢，她表示「唔方便講」，未有就她在研究會中的說法作補充。

<figure>
<img src="https://web.archive.org/web/20200919215519im_/https://www.hkcnews.com/news_新聞/hk-discuss/2019/01/葉劉-20190117191551_2786_large.jpg" alt="">
<figcaption>葉劉淑儀指，削減長者綜援的影響長遠，新民黨不會接受政府「冇得改」的說法。何君健攝</figcaption>
</figure>

葉劉在研討會上稱，上屆特首梁振英任內，行政立法關係惡劣，很多事都做不了，議會拉布嚴重，而林鄭初上任時向泛民示好，行政立法關係有所改善，「我覺得氣氛係好咗，起碼唔係以前梁特首入嚟（議會）就好多謾罵、好多動作，人身攻擊對林太係冇嘅、少咗好多，亦都當然係有關今屆立法會主席執行議事規則係幾嚴謹，你一叫口號就踢出去。」但她認為，林鄭爭取泛民支持，收穫比不上付出，「起碼資源上，佢俾咗葉建源83億（教育經常性款項），好多界別佢都係放咗水，但係喺票上的收穫係有限。」

在土地諮詢方面，葉劉指林鄭「進行一個史無前例、龐大、甚至我哋有啲建制派朋友形容為『冇方向』嘅諮詢」，惟諮詢尚未結束，林鄭就宣布「明日大嶼」計劃，「其餘選項點做抉擇呢？」「佢而家點樣埋尾呢？我諗佢而家都好頭痛。」

葉劉提到，政府沒有就「三隧分流」做諮詢，「因為（政府）同財團傾掂咗，行政長官解俾我哋聽係up or down vote嘅啫，一係支持、一係反對，你鍾意就做、唔鍾意就唔做啦。但係我哋而家好擔心，因為你正式諮詢我哋做唔做吖嘛。如果我哋支持咗你，效果唔好，你可以同市民講：『佢哋批㗎』。我哋真係有個我認為係好合理嘅擔憂，因為你今次正式問我哋。咁點算好呢？我哋個個黨都諗緊。」台下再次爆發一陣笑聲。

葉劉表示，在未來一年，林鄭要極力改善行政立法，「第一步要做到，係改善同我哋建制派嘅關係，同埋重新建立互信。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200919215519/https://www.hkcnews.com/aboutus/#subscribe)
