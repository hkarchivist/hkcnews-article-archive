---
title: "申領綜援繁複　單親爸顧智障女　未等到新輪椅女兒便離世"
date: "2019-01-16"
author: "記者莊曉彤"
category: "眾聞"
tags:
  - "社會福利署"
  - "社署"
  - "社會福利處"
  - "福利署"
  - "綜援"
  - "捍衛綜援權利大聯盟"
url: "https://web.archive.org/web/20210712023651/https://www.hkcnews.com/article/17881/%E7%B6%9C%E6%8F%B4-%E6%8D%8D%E8%A1%9B%E7%B6%9C%E6%8F%B4%E6%AC%8A%E5%88%A9%E5%A4%A7%E8%81%AF%E7%9B%9F-%E7%A4%BE%E6%9C%83%E7%A6%8F%E5%88%A9%E7%BD%B2-17881/%E7%94%B3%E9%A0%98%E7%B6%9C%E6%8F%B4%E7%B9%81%E8%A4%87-%E5%96%AE%E8%A6%AA%E7%88%B8%E9%A1%A7%E6%99%BA%E9%9A%9C%E5%A5%B3-%E6%9C%AA%E7%AD%89%E5%88%B0%E6%96%B0%E8%BC%AA%E6%A4%85%E5%A5%B3%E5%85%92%E4%BE%BF%E9%9B%A2%E4%B8%96"
original_url: "https://www.hkcnews.com/article/17881/%E7%B6%9C%E6%8F%B4-%E6%8D%8D%E8%A1%9B%E7%B6%9C%E6%8F%B4%E6%AC%8A%E5%88%A9%E5%A4%A7%E8%81%AF%E7%9B%9F-%E7%A4%BE%E6%9C%83%E7%A6%8F%E5%88%A9%E7%BD%B2-17881/%E7%94%B3%E9%A0%98%E7%B6%9C%E6%8F%B4%E7%B9%81%E8%A4%87-%E5%96%AE%E8%A6%AA%E7%88%B8%E9%A1%A7%E6%99%BA%E9%9A%9C%E5%A5%B3-%E6%9C%AA%E7%AD%89%E5%88%B0%E6%96%B0%E8%BC%AA%E6%A4%85%E5%A5%B3%E5%85%92%E4%BE%BF%E9%9B%A2%E4%B8%96"
---

# 申領綜援繁複　單親爸顧智障女　未等到新輪椅女兒便離世

單親爸爸李芝融甫發言便說：「我講番以前啦，因為而家無（領綜援）了，我個女都唔喺度。」他的女兒彥汶患有先天性罕有病，血含氧量不正常，被判斷為極度嚴重智障。李芝融在過去19年，傾盡全力照顧女兒，主要收入靠他在餐廳水吧兼職所得約月薪4000元、女兒領取 [殘疾人士綜援連特別膳食津貼](https://web.archive.org/web/20210712023651/https://www.swd.gov.hk/storage/asset/section/250/CSSAG1018(chi).pdf) 約5,300元（扣除院費資助及營養奶開支，剩下2700多元作生活費）。

嚴重弱智人士家長協會主席李芝融憶述，女兒在世時他每個月都要向親人借4000元，墊資買復康器材或消耗品，例如尿片給女兒，然後待社署批出款項後才還給親人。「我個女去年7月過身，之前我哋等張輪椅等咗超過半年，都未做完（審批）手續。舊的輪椅已經損耗到個break爛咗、較角度啲制又壞咗‧‧‧‧‧‧如果有錢墊資就墊咗先，但我哋無，輪椅錢3萬幾。」他表示，女兒無法維持適合的坐姿，會影響她的血含氧量，或者呼吸、心跳，女兒後來需要用製氧機，那段時間經常出汗。結果，19歲的彥汶未等到新輪椅便離開世界。

另一名單親媽媽Teresa今年7月將年滿60歲，原本可以獲得長者資助，但政府由下月1日起，將領取長者綜援的合資格年齡由60歲提高至65歲。Teresa表示：「佢點我都無辦法架啦，都要接受，鬼叫命運係咁。佢要行都無辦法，同埋都係嗰句：一屆比一屆爛呀啲特首。林鄭不會聽民意，選的時候已經知道係爛的。」

幾名綜援受助者在捍衛綜援權利大聯盟（聯盟）的分享會上，道出申領綜援的經歷。聯盟由多個關注綜援政策的民間團體、社會福利組織、工會及前線社工組成，要求全面檢討綜援制度。社福界立法會議員邵家臻，今日在立法會會議提出動議，要求檢討綜援計劃。聯盟會到政府總部外請願，表達檢討釐訂援助金額的機制、撤回收緊長者綜援措施的訴求。

<figure>
<img src="https://web.archive.org/web/20210712023651im_/https://www.hkcnews.com/news_新聞/hk-discuss/2019/01/捍衛綜援權利大聯盟-綜援-李芝融-20190115220859_2361_large.jpg" alt="">
<figcaption>單親爸爸李芝融分享他19年來照顧嚴重智障女兒的經歷。莊曉彤攝</figcaption>
</figure>

李芝融在女兒彥汶一歲多時與太太離婚，其後他獨力養大彥汶。他記憶中，彥汶小學四年級前領取傷殘津貼，之後開始領取個人綜援，每月獲資助3000多元，另外有些需要經審批的款項實報實銷。他形容，許多情況下的支出都不獲資助：「我個女長期體弱，最容易惹到傷風感冒，如果吓吓同佢睇急症，排8、9個鐘頭，甚至排成日都試過，對佢健康係有影響，所以我寧願自己慳啲，同佢睇私家，但係睇私家係不受醫療豁免保障，要自己畀錢無得報銷。」

交通費可實報實銷，但只包括去公立醫院覆診，以及必須使用最便宜的復康巴士，不然就要醫生信證明為何約不到復康巴士。「如果要架輪椅的士，一程車120元左右，來回就240元。如果去威爾斯（親王醫院）的話，一次來回300元。」李芝融又說：「女兒後期身體轉差，於胃造口，靠輸營養奶維生，買營養奶一個月大概1824元，但營養金的標準大概1095元，即係我每個月要貼800元左右，滿足我個女必需的膳食。」

李芝融又展示一封社署寄給他的信，列出其女兒在2015年7月5日至9月3日的住院紀錄，然後寫著「本人明白因此而多領的綜合社會保障援助金額為$229.10元，並同意以下列方式從本人每月領取的綜合社會保障援助中扣除」。李表示：「佢解釋的時候係話，如果入院時跨月份（例如一月入院、二月出院）就要扣。我哋睇社署的文件，應該係連續住超過28日才扣，我問點解跨月份會扣，佢話計番個比例，譬如住到7號，大概四分一個月，佢就會扣綜援的四分一。」他又指，社署職員解釋得不清楚，「理解唔到」。眾新聞向社署查詢，李芝融女兒個案被扣減綜援的原因，未獲回覆。

<figure>
<img src="https://web.archive.org/web/20210712023651im_/https://www.hkcnews.com/news_新聞/hk-discuss/2019/01/綜援-捍衛綜援權利大聯盟-李芝融-20190115235356_927d_large.jpg" alt="">
<figcaption>李芝融展示的社署來信，顯示綜援金額被扣減。李芝融提供</figcaption>
</figure>

李芝融表示：「另一個問題係墊資費（先自行付款），社署係會畀番你，但一個綜援人士邊會有可能一個月攞幾千蚊出來墊資呢？」他形容，正常程序下購買醫療用品要有醫生證明並附報價，交社署審批，獲批後先墊資購入，再將收據交到社署，待社署入數到個人戶口。一般而言，審批時間長達2至3個月。他舉例說買輪椅、沖涼床、一些訓練器具，都要先墊資待批錢。

他於前年9月申請為女兒買價值3萬元的新輪椅，因為舊的已經用了3、4年，損耗明顯，但當時社署職員沒有即時接納申請。李芝融形容：「他一見到就話，這個不應該係社署保障部包的範圍，應該係日間院舍包的。我們就疑惑，之前買開都得，點解轉咗個職員之後就唔得呢。拗左一輪之後，他終於幫我們辦手續。」但社署很久沒有回覆是否批准，李芝融每月打一次電話去查詢進度。李稱，以往半年內可以完成申請並獲得款項，這次半年過後仍未知是否獲批。結果，直到女兒離世，新輪椅的申請仍未批。他批評：「申請得買時，其實就係有個需要，你仲要拖咁長時間，生活上咪有好大影響。」

<figure>
<img src="https://web.archive.org/web/20210712023651im_/https://www.hkcnews.com/news_新聞/hk-discuss/2019/01/捍衛綜援權利大聯盟-李芝融-綜援-20190115220825_25c1_large.jpg" alt="">
<figcaption>捍衛綜援權利大聯盟找來綜援受助人分享經歷。莊曉彤攝</figcaption>
</figure>

現年59歲的Teresa帶著年約30歲的兒子出門，兒子患有發展遲緩及語言障礙，難以表達想法，生活上亦很依賴媽媽。1999年，Teresa與爛賭老公離婚後，帶著兒子生活。她其後因工受傷，腰骨歪斜，但申領綜援時被評為「健全人士」，沒有殘疾成人所享有的資助。

聯盟職員Edith解釋：「佢攞緊成人綜援，就無長期個案補助金。殘疾人士、長者就會有，一年可有2000幾蚊，畀佢換吓家具、電器之類。但成人綜援1999年cut咗（長期個案補助金），所以Teresa就無咗呢筆錢。另外，更換家居電線費用津貼同樣都係長者同殘疾就會有。」Teresa說：「我乜都無，呢樣又唔得、嗰樣又唔得，淨係得個吉。」因政府提升長者綜援的合資格年齡至65歲，Teresa今年滿60歲後，無法領取每年2180元的長期個案補助金，亦無法享有電話費、更換家居電線費、眼鏡費、牙科費實報實銷的待遇。

聯盟批評，「現時綜援制度的標準金額是社署1996年按市民的基本生活需要而制訂，經 1999 年及 2003 年兩次大幅削減綜援金額後，基本上而已令綜援金額偏離應有水平。」另外，部分受助者有看不見的勞損，未必適合工作，並有醫療護理需要，但他們在現行醫療評估中被評為「適合工作」的健全人士，繼而失去牙科治療費用津貼、眼鏡費用津貼、租金按金津貼、搬遷津貼等，因為這些是殘疾人士及長者才可獲取的「特別津貼」。

另外，聯盟指綜援的「豁免計算的工作入息」機制自2007年起未有調整，該機制下，如受助人的月入超過某金額，原有的綜援金會減少（例如月入5000元的話，原有的綜援金會被扣減3300元）。聯盟認為，社會普遍工資以及物價指數按年上升，2011年又開始實施最低工資，豁免入息過低，無疑影響受助者就業動機。聯盟要求全面檢討綜援制度。

<figure>
<img src="https://web.archive.org/web/20210712023651im_/https://www.hkcnews.com/news_新聞/hk-discuss/2019/01/綜援-捍衛綜援權利大聯盟-工作-20190115233309_1151_large.jpg" alt="">
<figcaption>社署文件顯示「豁免計算的工作入息」機制。</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712023651/https://www.hkcnews.com/aboutus/#subscribe)
