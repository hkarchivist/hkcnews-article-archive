---
title: "【康復香港】行山人潮　恐佈過打邊爐家族"
date: "2020-02-24"
last_updated: "2020-02-24 23:34:26"
author: "讀者來論"
category: "眾說"
url: "https://web.archive.org/web/20210712040137/https://www.hkcnews.com/article/27183/27183/%E3%80%90%E5%BA%B7%E5%BE%A9%E9%A6%99%E6%B8%AF%E3%80%91%E8%A1%8C%E5%B1%B1%E4%BA%BA%E6%BD%AE-%E6%81%90%E4%BD%88%E9%81%8E%E6%89%93%E9%82%8A%E7%88%90%E5%AE%B6%E6%97%8F"
original_url: "https://www.hkcnews.com/article/27183/27183/%E3%80%90%E5%BA%B7%E5%BE%A9%E9%A6%99%E6%B8%AF%E3%80%91%E8%A1%8C%E5%B1%B1%E4%BA%BA%E6%BD%AE-%E6%81%90%E4%BD%88%E9%81%8E%E6%89%93%E9%82%8A%E7%88%90%E5%AE%B6%E6%97%8F"
---

# 【康復香港】行山人潮　恐佈過打邊爐家族

2月23日星期日，天晴，氣溫20度，濕度約60%，最啱戶外活動。

朝早9:17，收到朋友訊息問功課:

筲箕灣巴士站好多人等緊9號巴士，睇怕龍脊會逼滿人，有無替代路線?

我隨便畀咗幾條路線佢，結果11:03又收到佢訊息:

喺鰂魚涌街市對出已經見到成條柏架山道都係人，典算?

我已經唔知點覆佢了。

呢個周末，個個山頭都好爆。

我山雞一早預咗呢個周末好多人上山，所以星期日嘅節目係留喺屋企做鍵盤戰士。下晝陸續睇到唔少行山 group 已經有人話山頭好擠逼，其中呢張大帽山道嘅相，更喺網上瘋傳:

然後，唔少郊區嘅道路亦因為太多車違泊，而搞到周圍塞車。

咁全香港究竟有邊區因為太多人郊遊而塞車? 我山雞喺星期日下晝三點左右，上咗 Google Map 睇睇個情況:  (注意: Google Map嘅路況顯示，綠色道路指暢通無阻，橙色係塞塞地，深紅色係塞到唔郁得。)

山腳下面塞車嘅同時，山上面就梗係塞滿人啦。

人一多，垃圾佈滿山頭:

疫情未如政務司司長所言「受控」，不過喺口罩及消毒用品供應較為正常之下，大家喺屋企屈咗咁耐，去郊外行山欣賞大自然風景當然無可厚非。同情地諒解，唔少香港人以前未必成日去郊外，所以至會有揸車去郊外唔知泊邊，行到上山無垃圾唔知點處理等問題。希望透過各方面嘅教育，佢哋可以有番啲公德心啦。

無論點都好，去到郊外玩，一定要記住:

1. 盡量唔好揸車  違泊都要留電話   
 郊外地區道路狹窄，好多馬路好似大帽山道咁，屬單線雙程。亂泊喺避車處，又唔留電話，有大車過唔到會釀成塞車大災難。不過最好其實都係，唔好揸車行山，坐公共交通工具啦。

2. 揀一條步行可達嘅行山徑   
 多人行山未必係問題，問題係大家都一窩蜂，所以要明白「分散」嘅道理。既然大家行山為咗抗疫，所以無理由專登同人逼餐死。呢個時候，大家不妨留喺自己嗰區，行下晨運徑、後山嘅山徑。呢啲地方或者名不經傳，但仍可達到強身健體嘅目的。(有人話可以行夜山，不過夜山有一定危險，對於無郊遊經驗嘅朋友，我山雞唔太贊成。)

3. 好好保護山徑   
 唔好亂拋垃圾，帶走自己垃圾，唔係口號，係習慣。

4. 山徑太多人，不如落山先   
 疫情之下，太多人聚集會容易轉播疾病。既然行山為咗抗疫，見到山上太逼人，記得戴番個口罩，甚至不妨落山退出。

5. 唔好食煙，小心火種   
 星期日嘅馬鞍山大火，睇到好心痛 (山火未確認由吸煙人士引起，但係上山就食少支啦)。

  
 人多去行山唔一定係壞事，但滿山垃圾就一定係，希望下個周末唔好再見到呢啲混亂情況。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712040137/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210712040137im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
