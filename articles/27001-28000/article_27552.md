---
title: "港台工會：顧委會意圖插手日常事務　顧委員主席：佢哋捕風捉影啫"
date: "2020-03-05"
author: "眾新聞記者"
category: "眾聞"
tags:
  - "港台節目製作人員工會"
  - "陳建強"
  - "投訴港台"
url: "https://web.archive.org/web/20210712040614/https://www.hkcnews.com/article/27552/%E6%8A%95%E8%A8%B4%E6%B8%AF%E5%8F%B0-%E9%99%B3%E5%BB%BA%E5%BC%B7-%E6%B8%AF%E5%8F%B0%E7%AF%80%E7%9B%AE%E8%A3%BD%E4%BD%9C%E4%BA%BA%E5%93%A1%E5%B7%A5%E6%9C%83-27552/%E6%B8%AF%E5%8F%B0%E5%B7%A5%E6%9C%83%EF%BC%9A%E9%A1%A7%E5%A7%94%E6%9C%83%E6%84%8F%E5%9C%96%E6%8F%92%E6%89%8B%E6%97%A5%E5%B8%B8%E4%BA%8B%E5%8B%99-%E9%A1%A7%E5%A7%94%E5%93%A1%E4%B8%BB%E5%B8%AD%EF%BC%9A%E4%BD%A2%E5%93%8B%E6%8D%95%E9%A2%A8%E6%8D%89%E5%BD%B1%E5%95%AB"
original_url: "https://www.hkcnews.com/article/27552/%E6%8A%95%E8%A8%B4%E6%B8%AF%E5%8F%B0-%E9%99%B3%E5%BB%BA%E5%BC%B7-%E6%B8%AF%E5%8F%B0%E7%AF%80%E7%9B%AE%E8%A3%BD%E4%BD%9C%E4%BA%BA%E5%93%A1%E5%B7%A5%E6%9C%83-27552/%E6%B8%AF%E5%8F%B0%E5%B7%A5%E6%9C%83%EF%BC%9A%E9%A1%A7%E5%A7%94%E6%9C%83%E6%84%8F%E5%9C%96%E6%8F%92%E6%89%8B%E6%97%A5%E5%B8%B8%E4%BA%8B%E5%8B%99-%E9%A1%A7%E5%A7%94%E5%93%A1%E4%B8%BB%E5%B8%AD%EF%BC%9A%E4%BD%A2%E5%93%8B%E6%8D%95%E9%A2%A8%E6%8D%89%E5%BD%B1%E5%95%AB"
---

# 港台工會：顧委會意圖插手日常事務　顧委員主席：佢哋捕風捉影啫

昨日，通訊事務管理局撤銷免費電視持牌機構須播放香港電台節目的指示；同日，警務處處長鄧炳強再度去信港台，投訴《頭條新聞》。香港電台節目製作人員工會昨日發 [聲明](https://web.archive.org/web/20210712040614/https://www.facebook.com/rthkunion/) 回應兩事，又提到：「不過有一件事，大眾未必知道，就是諮詢組織『香港電台節目顧問委員會』正磨拳擦掌，準備成立『工作小組』，僭越《香港電台約章》所載『向廣播處長提供意見』之職能，意圖直接插手港台日常事務。其主席陳建強早前就警方對《頭條新聞》的投訴，要求港台提供內部資料，儼如『太上皇』，便是顯例。」

被指是「梁粉」（與前特首梁振英關係友好）的陳建強昨晚接受眾新聞電話訪問，他聞言工會聲明即表示：「即刻回應，第一，工會嘅朋友如果佢有機會同我傾過偈，直接問我，佢一定唔會咁樣諗嘅。」他又解釋，工作小組是為讓委員會在兩個月一次的定期會議之間，可以透過小組開會及時回應緊急的事件。他又言：「其實係無嘢嘅，完全無嘢嘅，係佢哋捕風捉影啫，傻嘅，自己人點會咁呢。」

<figure>
<img src="https://web.archive.org/web/20210712040614im_/https://www.hkcnews.com/news_新聞/hk-discuss/2020/03/港台節目製作人員工會-投訴港台-陳建強-20200305024040_2d1c_large.jpg" alt="">
</figure>

陳建強去年11月提出設立「工作小組」，本於今年1月的定期會議討論，但礙於疫情未完成討論，「我睇吓下個禮拜開唔開到，但我哋3月底已經定咗有個會，聽日夾時間。」但他指，工作小組的具體運作大致已定，就是在兩個月一次的定期會議之間，可以召開工作小組，13名委員當中湊夠最少3人就可以開會（不一定包括主席），但最終決定權交回定期大會。

陳建強解釋設立工作小組的原因：「有時一個熱烈討論隨時一個鐘頭或以上，其實（大會）嗰3個小時好多時都做唔切，特別係香港過去呢段時間有好多社會事件，大家聽到同港台有關，好多朋友好關注、顧問委員會好關注，想了解最新情況。如果吓吓等兩個月傾一次，我哋更加討論唔到應該嘅方向嘅嘢。所以我哋建議不如喺兩個月中間，開啲工作小組，以前開會我哋要7個人，而家可能3個，少啲人可以成立。早啲去聽關於呢方面嘅事、早啲掌握、早啲俾意見俾廣播處長，係咁簡單。」

「所有（工作）小組嘅工作，我諗住都係俾大會決定，之後先落實。所以根本完全唔喺咩僭越日常工作。日常工作，港台做得好好，我哋毋需要去僭越。第二樣嘢，我哋去問、去攞（關於《頭條新聞》2月中被警方投訴的解釋），我哋無攞details，剩係問方向性：究竟喺拍節目上面，我哋點樣確保能夠準確、持平、公正、客觀，我哋都無攞任何嘢，有啲乜嘢攞到呢？（佢哋）亦都無俾到任何嘢。所以呢，我諗『太上皇』呢個字就真係抬舉了，絕對無呢件事。」

那麼陳建強認為工會為何對顧委會有這個印象？「我諗其實係，佢係咁樣嘅諗法，我諗當好多人對自己唔熟悉嘅嘢，你覺得會咁發生囉。但我話你聽啦，呢個世界係聽其言、觀其行，你睇返陳建強喺顧問委員會10年嘅時間，我有邊一刻唔係根據約章做事呢？我都係支持港台發展、我好尊重創作自由、編輯方針，好多好嘅節目，你睇返主席係不停咁去稱讚、表揚嘅，所以大家睇咗所有報告，你知道呢個主席絕對唔係佢哋咁諗。不過，有少少擔心呢個我可以理解。」

他續言：「不過我可以話俾佢聽，有陳建強一日，港台約章一定會嚴格遵守，佢唔使擔心，我哋唔會做一啲超越約章俾我哋做嘅工作，同埋我哋係一個義務嘅工作。因為我由細到大都睇港台，我覺得能夠喺港台入面付出，我都覺得光榮，所以製作人佢哋唔需要擔心。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712040614/https://www.hkcnews.com/aboutus/#subscribe)
