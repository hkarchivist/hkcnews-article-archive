---
title: "林鄭的大本營發表"
date: "2020-02-25"
author: "假才子"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "武漢肺炎"
url: "https://web.archive.org/web/20210712040205/https://www.hkcnews.com/article/27232/%E6%9E%97%E9%84%AD%E6%9C%88%E5%A8%A5-%E6%AD%A6%E6%BC%A2%E8%82%BA%E7%82%8E-27232/%E6%9E%97%E9%84%AD%E7%9A%84%E5%A4%A7%E6%9C%AC%E7%87%9F%E7%99%BC%E8%A1%A8"
original_url: "https://www.hkcnews.com/article/27232/%E6%9E%97%E9%84%AD%E6%9C%88%E5%A8%A5-%E6%AD%A6%E6%BC%A2%E8%82%BA%E7%82%8E-27232/%E6%9E%97%E9%84%AD%E7%9A%84%E5%A4%A7%E6%9C%AC%E7%87%9F%E7%99%BC%E8%A1%A8"
---

# 林鄭的大本營發表

  
 早兩日在fb page上講起，日本網民開始恥笑安倍政府對疫情的回應是「大本營發表」。大本營，是戰前日軍總司令部的通稱，「大本營發表」就是戰前日軍向傳媒和國民發布的誇張化的前線戰報，現在借代指政府講大話、propaganda。

維基條目上有例子，1944年10月的台灣空戰，實際戰果是「重巡洋艦1隻大破、輕巡洋艦1隻大破、航空母艦1隻小破」（大小破即大小損傷，未沉）。

大本營發表卻是「轟撃沉=航空母艦11隻、戰艦2隻、巡洋艦3隻、巡洋艦或驅逐艦1隻。撃破=航空母艦8隻、戰艦2隻、巡洋艦4隻、巡洋艦或驅逐艦1隻、艦種不詳13隻」。

<figure>
<img src="https://web.archive.org/web/20210712040205im_/https://www.hkcnews.com/news_新聞/hk-discuss/2020/02/大本營發表-二次世界大戰-林鄭月娥-20200225120016_2849_large.jpg" alt="">
<figcaption>照片來源：日文版維基百科</figcaption>
</figure>

笑完安倍，睇返中港，何嘗不是大本營發表，不斷講大話？不過我覺得香港又勝一籌，皆因最近傳出林鄭向中央交報告，聲言防疫做得好，獻世派可望9月立選大勝喎。嘩，佢真係完全活在自己世界㗎喎，根本全港不分左中右黃藍白黑民主獻世派都知佢防疫廢到無輪，可以搞到香港人變晒難民咁周街搶嘢，佢都仲好意思話做得好。

仲有，佢份報告唔只鬧反對派，獻世派都鬧埋，鬧佢地冇鬼用幫唔到手。總之所有問題都係其他人的問題，千錯萬錯唔會係佢錯。一個人要幾痴線先可以咁樣？都話佢講過N次咩謙卑、學習係廢話㗎啦。然後最惡毒都係，香港人危急存亡之時，佢仲係掛住自己權位、玩政治、打小報告。令我諗起當年大躍進餓死人，有個共官仲話「中國這麼大，哪朝哪代沒有人餓死！」

不過佢癲係一件事，係咪佢真係比習總炒咗就天下大吉呢，咁就梗係唔係啦，一日係依個K型政制，一日依班垃圾獻世派係度，香港都唔慌有運行。所以眼前先顧好抗疫，亦唔好忘記抗爭。來日方長，後會有期。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712040205/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210712040205im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
