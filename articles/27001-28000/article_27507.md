---
title: "叨念陳茂波叔──短評二〇二〇至二一年度《財政預算案》"
date: "2020-03-03"
author: "讀者來論"
category: "眾說"
tags:
  - "陳茂波"
  - "發展局局長"
  - "Secretary for Development"
  - "財政預算案2020"
url: "https://web.archive.org/web/20200922235734/https://www.hkcnews.com/article/27507/%E9%99%B3%E8%8C%82%E6%B3%A2-%E8%B2%A1%E6%94%BF%E9%A0%90%E7%AE%97%E6%A1%882020-27507/%E5%8F%A8%E5%BF%B5%E9%99%B3%E8%8C%82%E6%B3%A2%E5%8F%94%E2%94%80%E2%94%80%E7%9F%AD%E8%A9%95%E4%BA%8C%E3%80%87%E4%BA%8C%E3%80%87%E8%87%B3%E4%BA%8C%E4%B8%80%E5%B9%B4%E5%BA%A6%E3%80%8A%E8%B2%A1%E6%94%BF%E9%A0%90%E7%AE%97%E6%A1%88%E3%80%8B"
original_url: "https://www.hkcnews.com/article/27507/%E9%99%B3%E8%8C%82%E6%B3%A2-%E8%B2%A1%E6%94%BF%E9%A0%90%E7%AE%97%E6%A1%882020-27507/%E5%8F%A8%E5%BF%B5%E9%99%B3%E8%8C%82%E6%B3%A2%E5%8F%94%E2%94%80%E2%94%80%E7%9F%AD%E8%A9%95%E4%BA%8C%E3%80%87%E4%BA%8C%E3%80%87%E8%87%B3%E4%BA%8C%E4%B8%80%E5%B9%B4%E5%BA%A6%E3%80%8A%E8%B2%A1%E6%94%BF%E9%A0%90%E7%AE%97%E6%A1%88%E3%80%8B"
---

# 叨念陳茂波叔──短評二〇二〇至二一年度《財政預算案》

【撰文：羅依】

### 一

民國一〇九年二月廿六號，係香港當局預告來年如何烹調民脂民膏嘅日子。庖丁陳匪茂波，惟恐刀下肥豬掙脫，睇齊雞鳴狗盜學起豚聲，囉囉每口成豬割少港幣一萬圓麻醉之。

兩年前，筆者力陳所謂「派錢」實為「回水」、苦勸同胞毋忘自己交咗稅，慎勿學舌匪類妄稱稅金與公帑為「政府錢」，警犬以至其他公務員應當視為「公僕」……如今滿城明顯未曾閱覽拙文之士自行覺醒，逼出匪徒強詞反詰「你交幾錢稅呀」並開槍奪理，亦皇天后土見憐文人窮酸，一點恩德──謹此復為一文還願，敬祈神明繼續垂護敝邑。

<figure>
<img src="https://web.archive.org/web/20200922235734im_/https://www.hkcnews.com/news_新聞/hk-discuss/2020/02/全民派錢1萬-財政預算案2020-陳茂波-20200227223954_1938_large.jpg" alt="">
<figcaption>EYEPRESS照片</figcaption>
</figure>

### 二

地中海之南，亞非利加洲有利比亞國，武人卡達菲上校秉政四十二載，民國一百年死，其國內亂至今，來年兵費預算三十億美圓，折合港幣二百四十億元上下──茂波懾於鄧匪炳強麾下三萬賊眾，請款二百五十八億供養警隊橫行本港，有過之而無不及。

廿七日亮相聯合電臺節目《財政司司長熱線》，復言：「好似過往幾年咁大力投資落去不管係醫療呀、教育呀各方面嗰個幅度就唔好再係咁嘞，咁呢以後個開支我哋要睇住個收入、要相稱喇。」重武輕文如是，休怪史家視為鄧．林鄭法西斯政權裹挾特區香港走向軍國主義濫觴。

### 三

二十日首見警員確診中華肺炎，市民苦中作樂搶購香檳、互道「三萬 thanks 」之餘，爭相轉載三萬、一筒、西風三隻麻雀牌合照，寓意「三萬警員及其家屬一同歸西」，呼應一〇八年六月至今連場遊行隊頭「黑警死全家」、隊尾「死完男家死女家」口號。革命未竟、疫情又起，幸而眾志成城，本港否極泰來，萬事俱備，只欠群盜一死──有說「香港是一本難懂的書」、有說「人生是一部大書」，我意香港係一鋪難做嘅牌、香港人求生係一局大牌，單吊「三萬」；對家打出一萬，亂喊「食糊」，只會詐糊，吃不完兜着走。

### 四

《財政預算案》發表當日，獨往一家黃色茶餐廳午膳，坐定，店東面有難色，問道：「嗰個……張超雄係咪泛民來㗎？」又曰：「點解佢會咁講嘢嘅？」張超雄議員份屬筆者大師兄，乃念子濯孺子、庾公之斯故事，對曰：「其實佢幫開南亞裔朋友嘅，我諗係咁……」稍稍釋懷。乾燒伊麵未熟，雙方已有共識未成年人比南來新移民更有資格，獲發嗰一萬蚊。

然則張議員究竟講咗乜嘢？「移民咗幾十年、喺外國嘅香港永久居民一樣可以攞到呢一萬蚊，但係喺香港居住嘅、來港不足七年嘅新移民就冇嘅。我哋唔好忘記，新移民好多、其實大部分都係基層，好多仲喺劏房入面，亦都未夠資格申請公屋。呢一班人喺今次嘅疫情來講呢，可能受到影響係最嚴重，但係佢哋冇份。」

### 五

觀乎陳匪茂波一〇七年實施「關愛共享計劃」寧可費時失事堅拒「全民派錢」、鄭匪月娥「今日令吾不歡者，吾亦將令彼終生不歡」性情，此番申領退款，絶不可能順利。

記得月娥最近一次出巡，時維廿五日、《財政預算案》公布前夕──確信「發放現金」係德政，何不稍等兩日，再屈駕尋常百姓家邀功？深明雞髀打人，對方亦無意放軟牙骹，何必白費「政府錢」六百五十億？

須知秦王承諾割讓十五座城池，前提從來都係趙國使者免費奉上和氏璧；相如以死相逼，方才博得昭襄勉為其難，擊缶一下咁多。

### 六

政治學家觀察立法會第一大黨民主建港協進聯盟，發現一種生態，名為「早三日收風，扮爭取成功」。守財奴難得「皇恩浩蕩」，是次自無例外，例如深水埗支部鄭匪泳舜，就趕及廿五號下晝三點十五分發帖，聲稱「 20-21 年度財政預算案　民建聯建議……派發 $10,000 抗疫津貼」；為免政敵話柄，「寬減 100% 薪俸稅及個人入息課稅，上限 $50,000 」一項，則實得兩萬圓。家父信以為真，茶餘飯後示兒，我竟一眼察覺──自愧飽食終日、無所用心，在意《財政預算案》秋毫至此！

### 七

財政司陳匪茂波、財經事務及庫務局劉匪怡翔預料，還款日期當不早於今年八月，「爱国爱港」陣營居然掌聲大作，以為茂波將前任曾匪俊華「$6,000 計劃」延至當年十一月兌現，理所當然比下去。

可知今時今日為八月之財吵鬧，實在言之尚早。「第以今日時勢觀之，天災可以死、盜賊可以死、瓜分之日可以死、奸官污吏虐民可以死，吾輩處今日之中國，無時無地不可以死……」筆者無緣拜讀當代烈女義士與夫與妻訣別書，惟先賢林覺民先生如是說。槍砲、棒棍與病毒，均凌駕法律之上，不以香港律師會強烈譴責、司法機構嚴厲譴責本人為轉移──死於警察暴力、死於中華肺炎，若非「合法被殺」，即是「死因無可疑」。病魔抑或魔警，冇成本又可以殺人，點解唔殺？

安度「八．三一打死人」一年祭之前，與其徒費三寸舌，不如善保千金軀。

### 八

<figure>
<img src="https://web.archive.org/web/20200922235734im_/https://www.hkcnews.com/news_新聞/hk-discuss/2020/02/財政預算案2020-全民派錢1萬-陳茂波-20200226224123_3bfb_large.jpg" alt="">
<figcaption>EYEPRESS照片</figcaption>
</figure>

按筆者與陳匪，非親非故，除卻其故里深水埗大坑西新邨橫亙我返校路上，漫步書山偶踏其運毒足跡，別無交集；效顰 Now 新聞台《時事全方位》王慧麟博士稱之「波叔」，取其膾炙人口，如是而已。

聽其附庸風雅，一時「換得江山春色好，丹心不怯斷頭台」、一時「艱險我奮進，困乏我多情」，左右開弓，益信黨齡文采，俱在鄭匪之上──以文會波，勝讀漢基國際學校十二年書，如履薄冰、如臨深淵與佢「太太家人」天行同窗遠矣。

相信上述一點可愛之處，歸功於唐君毅先生、余英時教授治校有方，新亞書院人文氣息盎然，以及美籍「契爺」白朗中尉大愛無疆，或多或少稀釋該名炎黃子孫小農血統，從此貴房產亦貴文學──可見藍蛆所謂「收美國佬錢」，絶非一無是處，有國際培幼會昔日受養人、香港特別行政區未來首長陳茂波為證！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200922235734/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20200922235734im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
