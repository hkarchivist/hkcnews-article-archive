---
title: "又要講點解要選"
date: "2020-03-09"
last_updated: "2020-03-09 12:08:44"
author: "假才子"
category: "眾說"
tags:
  - "議會選舉"
  - "立法會選舉"
  - "功能組別"
url: "https://web.archive.org/web/20210702145117/https://www.hkcnews.com/article/27679/%E7%AB%8B%E6%B3%95%E6%9C%83%E9%81%B8%E8%88%89-%E5%8A%9F%E8%83%BD%E7%B5%84%E5%88%A5-%E8%AD%B0%E6%9C%83%E9%81%B8%E8%88%89-27681/%E5%8F%88%E8%A6%81%E8%AC%9B%E9%BB%9E%E8%A7%A3%E8%A6%81%E9%81%B8"
original_url: "https://www.hkcnews.com/article/27679/%E7%AB%8B%E6%B3%95%E6%9C%83%E9%81%B8%E8%88%89-%E5%8A%9F%E8%83%BD%E7%B5%84%E5%88%A5-%E8%AD%B0%E6%9C%83%E9%81%B8%E8%88%89-27681/%E5%8F%88%E8%A6%81%E8%AC%9B%E9%BB%9E%E8%A7%A3%E8%A6%81%E9%81%B8"
---

# 又要講點解要選

選唔選立法會，尤其係功能組別，呢個隔一排就出現的問題又出現了。

會有呢個問題，歸根究底就係兩極化心態，認為只可以行一條路線，甚至一條路線啱其他路線就係錯。筆者從來都係主張擴闊民主運動的可能性，多管齊下，互相支持， 唔好諗住議會同街頭抗爭係二揀一，兩者其實可以互相照應，甚至最新加埋國際線就係三角抗爭，既可以對政權多方包圍施壓，亦可以避免揀咗一條路萬一受阻就全部人企咗係度。可惜似乎唔多人咁諗，係都要爭個你死我活，有時爭得好似仲激烈過對抗政權咁添。

<figure>
<img src="https://web.archive.org/web/20210702145117im_/https://www.hkcnews.com/news_新聞/hk-discuss/2020/03/特首選戰-功能組別-選民登記-20200308154245_129d_large.png" alt="">
<figcaption>插圖來源：「功能組別和你解」Facebook</figcaption>
</figure>

唔少人似乎認為，不同路線間係零和遊戲，人力同資源放落一條路線就會搶去另一條路線的。係咪會咁呢。講真直接參與議會同前線的人都分得幾開，而大多數市民的參與程度只係投票同間中去次遊行，亦睇唔到有捐完錢或支援其中一面就唔夠捐或支援另一面。所以我唔覺得搶資源好嚴重。何況議席本身就係一種資源，有薪金有補貼有地位有角色去做更多事，幫助抗爭者同對外國宣傳，係一種做大個餅，唔係零和遊戲。

另一層競爭係話語權的競爭。正如我上段講，轉一轉個角度，總之凡是對爭取民主有利的我哋都做，唔好局限咗一定要以固定方式爭取民主，唔好只做議會，或者只做街頭，甚至只做國際，要多管齊下，唔好用競爭心態睇，應該係互補。當然呢個問題仲牽涉到邊個係民主運動的主導的問題，係個人或團體利益同私心的問題，所以有啲人先爭得咁緊要。呢個就好難三言兩語化解到。只可以講，檯面上的人做乜，市民係睇在眼內的。

一個相關問題係，好多人擔心議會路線係益某一派，特別係舊飯民。 唉，劉慧卿係民主黨，鄺俊宇又係民主黨；梁耀忠係議員，黃毓民又係議員；選咩人入去，入到去做乜，都係大家有份揀，大家揀肯支持抗爭的人，唔肯支持就投第個，夠多人咁做就改變到議會抗爭啦。又，如果你唔相信市民會揀啱人，咁爭取民主做咩呢。講真區議會選舉已經選咗好多素人啦，唔需要覺得選舉一定係益舊飯民囉，好多市民已經會自己分析點投架啦。

有人又會話，議會抗爭做咗咁多年都冇用。咁有部分係因為以前選的人有啲係冇鬼用，同埋以前都未試過議會過半，唔試吓轉做法又點知議會過半一定冇用呢？我會覺得就算係議會路線，都仲有好多嘢未真係試勻晒囉。調翻轉，抗爭路線，暫時除咗殺停送中之外都好難講係有幾有效果，咁係咪唔再做呢。國際線又有幾大效果呢？總之，我覺得大家唔好咩都速食文化，仲有好多嘢未真係試過就話冇用囉。至於DQ，中共真係再DQ咪正好可以拎嚟向美國告狀，或者證明議會路線係行唔通囉。

<figure>
<img src="https://web.archive.org/web/20210702145117im_/https://www.hkcnews.com/news_新聞/hk-discuss/2020/03/元朗區-立法會選舉-功能組別-20200309114936_1609_large.jpg" alt="">
<figcaption>照片來源：元朗區議員黎國泳Facebook</figcaption>
</figure>

議會路線另一個問題係功能組別，有啲人話參選會合理化咗功能組別。講真我冇咩見過有市民咁諗囉。如果當選功能組別的人都猛鬧功能組別，咁點會係合理化佢呢？選咗入去的人就會想永續飯碗，係有一個誘因嘅，但咁要就睇埋外界同佢哋選民施壓幾大，係咪逼到佢地繼續支持取消功能組別囉。同埋參加一個不公義的制度，由內部去改變佢，歷史上好多例子，如果用番上述邏輯，人人一入到去就放棄改變，呢個做法根本唔可能。

例如，南愛爾蘭仲係英國一部分時，支持獨立的新芬黨都參選英國國會，在南愛爾蘭的選區取得壓倒性勝利後，話得到民意授權宣布獨立；印度阿甘地自己冇參選， 但佢的fd如尼赫魯好多都有參選殖民地議會（尼赫魯佢阿爸都係議員）；當然佢哋都係有同街頭抗爭（甚至武裝）結合。美國的民權運動都係，馬丁路德金冇參選，但佢同民主黨合作推動修法，就係內外兩條路線一齊做的例子，有啲其他黑人領袖後來都有選國會。仲有美國獨立時都係殖民地體制內、武力起義、國際線（法國）、文宣etc一齊做，冇衝突。

（保險聲明：我不支持港獨。我不支持港獨。我不支持港獨。ok繼續。）

最後，有人話選功能組別美國會唔會誤會或者唔高興。呢樣真係同我定，你估美國係中共咁淨係睇一兩份報告，咁容易被誤導咩，好多專家真係分析緊架嘛。其次，怕誤解咪派佢地最鐘意的gphone過去解話囉。第三，要明白，美國的外交政策，最主要都係由佢利益出發，如果佢哋真係決定咗同中共開拖，唔會因為咩你選功能組別咁小事就改變囉。第四，真係議會過半咪直頭立法會都變成美軍帶路人囉，我估美國都樂見添，你睇美國都係咁支持委內瑞拉反對派，將反對派過半的議會當成合法政權，反對派的議長當成合法總統添。第五，美國依家只係通過咗條法，實際制裁會做幾多係未確定的，唔好將成個運動靠晒美國，自己要做好自己先。最後，咁介意同猜度美國佬諗乜，肥佬黎、李漢奸、黃gphone等人肯定比你清楚美國佬諗乜，你話係咪先，如果真係想聽美國話，不如聽佢地點講？

**編輯推介：【和你解團隊】整理的功能界別懶人包**

【👨🏻‍🍳飲食界】 [http://bit.ly/38KBX0c](https://web.archive.org/web/20210702145117/https://bit.ly/38KBX0c)   
 【👩🏻‍💻工程界】 [http://bit.ly/2SFTyk9](https://web.archive.org/web/20210702145117/https://bit.ly/2SFTyk9)   
 【👷🏻‍♀️建築、測量、都市規劃及園境界】 [http://bit.ly/38S59Cz](https://web.archive.org/web/20210702145117/https://bit.ly/38S59Cz)   
 【🧻㧗發及零售界】 [http://bit.ly/38TpnM3](https://web.archive.org/web/20210702145117/https://bit.ly/38TpnM3)   
 【🚢進出口界】 [http://bit.ly/2T6d7lZ](https://web.archive.org/web/20210702145117/https://bit.ly/2T6d7lZ)   
 【🧵紡織及製衣界】 [http://bit.ly/2VwosNL](https://web.archive.org/web/20210702145117/https://bit.ly/2VwosNL)   
 【💼商界（第一）】 [http://bit.ly/2TpnXT9](https://web.archive.org/web/20210702145117/https://bit.ly/2TpnXT9)   
 【📱資訊科技界】 [http://bit.ly/2TpapXF](https://web.archive.org/web/20210702145117/https://bit.ly/2TpapXF)   
 【勞工界🔥一齊開工會】 [http://bit.ly/2uEHF4T](https://web.archive.org/web/20210702145117/https://bit.ly/2uEHF4T)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210702145117/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210702145117im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
