---
title: "功能組別，一票都不能少！"
date: "2020-03-09"
author: "前線科技人員"
category: "眾說"
tags:
  - "立法會選舉"
  - "功能組別"
  - "選民登記"
url: "https://web.archive.org/web/20210727211350/https://www.hkcnews.com/article/27674/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-27674/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/27674/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-27674/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 功能組別，一票都不能少！

【撰文：胡人傑】

筆者想大家記返起《香港人權與民主法》，美國眾議院通過參議院版本嘅呢一幕：

<figure>
<img src="https://web.archive.org/web/20210727211350im_/https://www.hkcnews.com/news_新聞/hk-discuss/2020/03/美國眾議院-香港人權與民主法案-20200309061456_235c_large.png" alt="">
<figcaption>照片來源：前線科技人員Facebook</figcaption>
</figure>

之前，我哋冇估到會咁順利，仲以為眾議院要幾個月時間合併參議院版本，不過眾議院並冇糾纏細節，直接通過參議院版本。再之前，我哋冇估到會咁嘅票數，仲以為只係險勝。再再之前，更加冇人估到呢個由2014年開始曝光嘅法案，最終會以咁嘅高度，高調通過！   
   
 一切，因為我哋寸土必爭；無論機會幾咁微細，從來冇放棄過。一切，因為好多人行出嚟，好多人流血，好多人犧牲。   
   
 然後，我哋冇放棄區議會，成績斐然。然後，特朗普簽署法案！   
   
 今日，我哋面對同一個疑惑，立會功能議席可以過半咩？   
   
 我哋唔知，冇人知，大家點知下半年會係咩境況？下半年，中国經濟真係可以翻身？下半年，中国遊客會回復絡繹不絕？下半年，中国仲可以有經濟甜頭俾香港嘅藍絲？下半年，中美貿易戰會發展到咩程度？功能組別各界，仲仍然會視中国為救星，定係剋星？今日嘅所謂建制地頭，真係咁鐵？   
   
 我哋唔知，冇人知，不過我哋可以做就係，繼續寸土必爭，盡力將功能組別嘅選民基礎染黃！   
   
 除咗爭取直選，我哋亦可以同時喺現時框架內爆破。我哋無法估計每一件事發生嘅時序，或者直選真係下半年實現，或者直選係因為我哋連功能組別都爆埋，所以會實現。我哋唔知，冇人知，但進攻功能組別會有咩損失？   
   
 如果擔心轉去功能組別會削弱超區選票量，咁大家可以放心，超區選民 **[1]** 數量遠遠超過功能組別 **[2]** 。再者，參考區選，如果立會選亦有7成投票率（2016年58%），嗰度係講緊增加幾十萬張選票。如果仍然擔心，咁我哋叫埋啲未登記做選民嘅同路人加入，佢哋可以補充超區，數量龐大，然後我哋再呼籲8成投票率！   
   
 如果擔心積極參與功能組別會削弱爭取直選嘅理據，咁亦可以放心，對於中国，呢啲道理根本毫無意義，中国從來都唔可以被說服，只可以被屈服，而功能組別，就成為我哋嘅武器。對於西方政客，大家都只有興趣落注會贏嘅一邊，而唔係講極都冇成績嘅一邊，而選舉結果，就成為國際介入嘅缺口，邊個知特朗普到時又會做啲咩？   
   
 冇人可以完全預視未來，不過今日可以肯定就係，功能組別，一票都不能少！

**備註：**   
 [1] [地方選區](https://web.archive.org/web/20210727211350/https://www.legco.gov.hk/research-publications/chinese/1819issh34-voter-registration-for-geographical-constituencies-20190926-c.pdf) ：2019年登記選民人數413萬，登記率86.2%，較去年飆升318,700人。不過，仍然有13.8%，即60多萬人合資格但未登記，登記率最低為18-20歲組別，只得66.4%。   
   
 [2] [功能組別](https://web.archive.org/web/20210727211350/https://www.voterregistration.gov.hk/chi/statistic20193.html) ：2019年登記選民人數229,750。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210727211350/https://www.hkcnews.com/aboutus/#subscribe)

---

![博客 | 前線科技人員](https://web.archive.org/web/20210727211350im_/https://www.hkcnews.com/uploads/avatars/3c1bf2ea-549a-40a0-956c-cf1f6368bd63.png?1136821601)

**博客 | 前線科技人員**

【前線科技人員專欄】前線科技人員成立於2015年2月，核心由科技界人員組成。成立目的為從科技人員前沿角度剖析時事，為業界、為香港發聲。
