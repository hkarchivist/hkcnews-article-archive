---
title: "「呢個正苦...越期望就越失望...」"
date: "2020-02-23"
author: "落區"
category: "眾說"
tags:
  - "清潔工"
  - "口罩短缺"
url: "https://web.archive.org/web/20200812232454/https://www.hkcnews.com/article/27154/%E5%8F%A3%E7%BD%A9%E7%9F%AD%E7%BC%BA-%E6%B8%85%E6%BD%94%E5%B7%A5-27154/%E3%80%8C%E5%91%A2%E5%80%8B%E6%AD%A3%E8%8B%A6%E8%B6%8A%E6%9C%9F%E6%9C%9B%E5%B0%B1%E8%B6%8A%E5%A4%B1%E6%9C%9B%E3%80%8D"
original_url: "https://www.hkcnews.com/article/27154/%E5%8F%A3%E7%BD%A9%E7%9F%AD%E7%BC%BA-%E6%B8%85%E6%BD%94%E5%B7%A5-27154/%E3%80%8C%E5%91%A2%E5%80%8B%E6%AD%A3%E8%8B%A6%E8%B6%8A%E6%9C%9F%E6%9C%9B%E5%B0%B1%E8%B6%8A%E5%A4%B1%E6%9C%9B%E3%80%8D"
---

# 「呢個正苦...越期望就越失望...」

<figure>
<img src="https://web.archive.org/web/20200812232454im_/https://www.hkcnews.com/news_新聞/hk-discuss/2020/02/口罩短缺-武漢肺炎-清潔工-20200223082513_1467_large.jpg" alt="">
<figcaption>政府外判清潔工一天獲派一個CSI口罩。照片由筆者提供</figcaption>
</figure>

【撰文：鄧永謙】   
 ***作者為新福事工協會 [關懷貧窮學校](https://web.archive.org/web/20200812232454/https://www.facebook.com/mnaspc/) 事工主任***

或者呢排新聞係聽得多，人傳人又係不停口動轉，面書post 又不停「些牙」資訊，大家都好知道外判清潔工友只得一人一個口罩，跟住就冇下文，之後林鄭出嚟解話，又話有口罩會派俾佢地諗住件事可以平息，但係我哋一班落去接觸工友嘅人好想講，工友需要嘅吾單止係多一個口罩，而係有其他同樣重要嘅訴求。今日去咗上水搵左工友吹水，不如我哋聽吓啲第一身嘅工友直接表述：

我：咪即係鄧永囂囉！   
 工友A：A   
 工友B：B   
 工友C：C

我：哇！呢個位啱曬太陽喎（陽光啱啱直射落工友嘅身上）   
 A：係呀，今日認真好天呀，好舒服呀呢啲天氣。   
 我：係呢，你哋夠唔夠口罩呀？   
 C：咪呢個囉！（指住自己戴嗰個）一日派一個呀嘛！   
 B：做咩呀？你有口罩咩？派俾我哋呀係唔係呀？我見有啲區有得派喎？   
 我：係呀，我哋都係周圍R 你哋傾偈睇吓你哋夠唔夠口罩呀，我成袋都係罩，就係諗住派俾你哋架，一人一包咁囉！成袋都係。   
 C：哇，哥仔，你好危險呀！你話俾我哋聽好啦，唔好俾啲阿伯聽到呀，轉頭扑你個頭搶你個袋呀！（講笑mode)   
 我：係架！我冒住生命危險帶俾你哋架，嗚嗚..（扮萌）（跟住靜靜雞攞咗三包口罩出嚟送俾佢哋）

<figure>
<img src="https://web.archive.org/web/20200812232454im_/https://www.hkcnews.com/news_新聞/hk-discuss/2020/02/口罩短缺-清潔工-武漢肺炎-20200223082624_de09_large.jpg" alt="">
</figure>

A：多謝你呀，好嘢有口罩派，你知唔知呀，公司得一個唔夠呀，我哋做嘢嗰陣會掂好多漂白水，又要換幾次水過，你試吓諗吓，你話夠唔夠呀？邊到夠呀，轉頭濕咗就要換啦，而家冇架濕咗照帶囉，佢都唔俾！（好似當我係腦細咁訴苦）   
 我：知呀，我去過其他區工友都同你哋一樣有咁嘅需要，覺得一個口罩係吾夠，咁你哋覺得應該幾多個一日先至足夠呢？   
 A,B,C：兩個啦（異口同聲地），起碼兩個（唔齊節奏咁表達），最基本呀。   
 C：（理直氣壯咁）我地唔係貪呀，呢個係一個基本嘅要求呀，一日兩個都俾唔到？   
 我：呀！唔知大家知唔知之前政府話有一大批口罩俾你哋工友呀？你哋收唔收到呀？好似呢幾日已經派咗落嚟喎？

B：呢！呢個咪CSI （指住自己帶緊嗰個），今日咪派呢隻俾我哋囉！不過都係一人一個之嘛。   
 A：好似我今日去洗厠所，我都要驚住俾啲厠所水彈倒個口罩，仲有係，我哋會出汗架嘛，流汗係會整濕個口罩架嘛，濕咗就唔用得架啦，但係可以點啫，又冇多個替換。   
 我：明呀，所以而家政府話會派罩俾你地，我哋就更加日日要去唔同區睇住睇吓佢哋有冇待薄你哋，收集證據然後話番俾佢哋知呀。   
 B：好呀快啲同我哋表達呀！你知唔知呀，我老公之前鬧鬼我呀，話我去排150 蚊嗰啲口罩呀！咁冇計呀，成家人喺到爭，個個都話唔夠口罩，唔通唔排咩，唔排就冇啦，唉，好慘呀做我哋呢啲小市民。呢個政府又唔幫我哋，又搵唔到口罩，你話點算呀？

<figure>
<img src="https://web.archive.org/web/20200812232454im_/https://www.hkcnews.com/news_新聞/hk-discuss/2020/02/清潔工-口罩短缺-武漢肺炎-20200223082542_2091_large.jpg" alt="">
<figcaption>一日只獲派一個口罩，工友唯有在口罩內加多塊紙巾吸吓汗，延長人使用時間。照片由筆者提供</figcaption>
</figure>

我：嗯，呢個又係另一個香港人面對嘅問題嚟嘅，而家真係好困難，特別基層負擔唔起咁貴價值嘅口罩呀。   
 A：咪係，你政府呢啲時候都唔幫市民仲等幾時呀，之前就話人哋唔聽你話你就要話啲細路啫，而家成個香港有事，佢都唔做啲嘢。   
 C：最衰係佢唔肯封關呀，不停帶啲大陸人落嚟，唔中肺炎都變中啦，你睇吓而家有邊區冇毒架？我哋呢行仲要成日對住啲垃圾細菌呀，你話死唔死呀！   
 我：係呀而家真係好似等攬炒咁呀，慘！

A：係呀哥仔，你真係同我地反映吓啦，我哋連去排隊攞口罩都冇時間，出面買又咁貴，公司俾多個口罩都好啲呀。   
 C：其實如果我哋中咗肺炎，咁會點架，咪冇得番工要隔離，會唔會炒咗我哋架？   
 我：呢層問得好，暫時嚟講，武漢肺炎未納入僱傭條例裡面嘅職業病，所以若果中咗都未必有任何勞工法例嘅保障，而且隔離之後都同樣保障唔到你哋會繼續有得做，已經有團體幫你哋問政府，希望快啲有好消息。

A：喂夠鐘啦，番去開工啦，多謝你啲口罩呀哥仔！   
 我：我哋遲啲會再過嚟探你哋呀，到時再俾啲口罩你哋呀！希望到時會有好消息，一日有兩個口罩！有勞工法例保障你哋！   
 B：希望有啦哈哈，不過我哋都冇乜期望啦哈哈，呢個政府就真係越期望就越失望啦哈哈，byebye！

其實，你會睇到，工友都會有佢哋嘅訴求，問題係掌權者願唔願意俯就卑微，去聆聽工友嘅心聲？又或聽咗之後，願意真誠去回應一下佢哋嘅擔憂？

真係...呢個正苦，只係為市民帶嚟越期望就越失望嘅絕望期盼....

~~~~~~~~

**我吔強烈要求特區政府適當回應以下為基層處境紓困的訴求：**

**1）設立失業救濟金提供基層勞動群體，每月提供基本生活津貼，與綜援申請分開。**   
 **2）外判商需要為清潔工友負起基本防疫裝備的責任，由政府補貼資助購買防疫設備。**   
 **3）進入隔離營地或住所的清潔工友必須獲提供保護衣。**   
 **4）盡快將新型肺炎定於僱員補償條例附表2中的職業病之一，保障所有因可能接觸肺炎患者或感染高風險可能性的工種。**   
 **5）於職安健條例中盡快訂立勞工防疫指引，訂立僱主必須為僱員提供足夠的防疫裝備於勞法中，違者需要罰款。**   
 **6）要在工作場所提供防疫知識教育，如垃圾房，屋苑管理處等等。**   
 **7）招募大量義工到獨居長者和院舍進行防疫教育。**   
 **8）拍攝有關基層工作處境的防疫須知影片，於不同媒體中播出。**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200812232454/https://www.hkcnews.com/aboutus/#subscribe)

---

![博客 | 落區](https://web.archive.org/web/20200812232454im_/https://www.hkcnews.com/uploads/avatars/222b2172-bbab-48e0-88ba-3c7c229d881a.png?556908906)

**博客 | 落區**

【落區】落區是「關懷貧窮學校」帶領參與者學習認識本地貧窮問題，了解基層群體處境，持續與街坊建立關係的行動之一。落區意指要了解基層狀況，首先要進入社區，專欄會分享平日落區與街坊接觸的故事，基層生活的點滴，細看社會貧窮問題，一同反思生活與信仰。「關懷貧窮學校」是基督教機構新福事工協會轄下的部門，負責推動關懷貧窮教育，讓更多人關注本地貧窮問題及加入服侍基層群體的行列。
