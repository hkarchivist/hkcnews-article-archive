---
title: "台灣有唐鳳，香港有個…楊偉雄？"
date: "2020-03-13"
last_updated: "2020-03-16 01:52:48"
author: "讀者來論"
category: "眾說"
tags:
  - "楊偉雄"
  - "nicholas yang"
  - "創新及科技局局長"
  - "武漢肺炎"
  - "唐鳳"
url: "https://web.archive.org/web/20200323094112/https://www.hkcnews.com/article/27817/%E6%A5%8A%E5%81%89%E9%9B%84-%E5%94%90%E9%B3%B3-%E6%AD%A6%E6%BC%A2%E8%82%BA%E7%82%8E-27821/%E5%8F%B0%E7%81%A3%E6%9C%89%E5%94%90%E9%B3%B3%EF%BC%8C%E9%A6%99%E6%B8%AF%E6%9C%89%E5%80%8B%E2%80%A6%E6%A5%8A%E5%81%89%E9%9B%84%EF%BC%9F"
original_url: "https://www.hkcnews.com/article/27817/%E6%A5%8A%E5%81%89%E9%9B%84-%E5%94%90%E9%B3%B3-%E6%AD%A6%E6%BC%A2%E8%82%BA%E7%82%8E-27821/%E5%8F%B0%E7%81%A3%E6%9C%89%E5%94%90%E9%B3%B3%EF%BC%8C%E9%A6%99%E6%B8%AF%E6%9C%89%E5%80%8B%E2%80%A6%E6%A5%8A%E5%81%89%E9%9B%84%EF%BC%9F"
---

# 台灣有唐鳳，香港有個…楊偉雄？

【撰文：藺我行】   
 ***作者自我簡介：中產收入，基層口味，不平則鳴，寸爆不平事。***

<figure>
<img src="https://web.archive.org/web/20200323094112im_/https://www.hkcnews.com/news_新聞/hk-discuss/2020/03/楊偉雄-20200313124215_110c_large.jpg" alt="">
</figure>

做官，有兩種。一種你記得佢，一種你唔記得佢。第一種，亦有分三類：你記得佢德政、你記得佢劣跡、同埋你記得佢柒野。   
   
 [楊偉雄](https://web.archive.org/web/20200323094112/https://zh.wikipedia.org/zh-hk/楊偉雄) ，絕對係第三類。

<figure>
<img src="https://web.archive.org/web/20200323094112im_/https://www.hkcnews.com/news_新聞/hk-discuss/2020/02/創科局-楊偉雄-派口罩-20200220022733_52b8_large.jpg" alt="">
<figcaption>創新及科技局局長楊偉雄上門派口罩給老人家，這是特區政府新聞處的宣傳照片。</figcaption>
</figure>

撫心自問，當提到楊偉雄三個字，你記得咩？創新及科技局局長？你算好叻。我問過唔少身邊朋友，有人以為係教育局長，但嗰個其實係楊潤雄，言論都幾「紅」下；更多人記得佢個金句「我見過Steve Jobs！我真係見過！」除此之外，無一個政績係見得吓人。   
   
 環顧成個創科界，都係二、三十歲左右的人雄霸江湖，楊偉雄六十有五，仲坐呢個位，你自己唔尷尬納稅人都面紅啦？你可能話我年齡歧視，咁退一萬步，武漢肺炎肆虐，本來有危即係有機，大好機會比佢展現吓自己能力，平反吓咁，但呢個楊老伯，究竟係到做乜？首先係海外買入電子手環，設計奇膠，比人笑到面懵；然後走去寬減科學園同埋數碼港租金，把鬼咩？邊忽科技？又邊忽創新呢？邊忽解決到問題呀？   
   
 但係咪做官就一定咁廢，一定無得創新呢？當然唔係。   
   
 太遠唔講，放眼台灣，人哋有個 [唐鳳](https://web.archive.org/web/20200323094112/https://zh.wikipedia.org/zh-hk/唐鳳) 。十三歲開始自學，十六歲創業，做咗頂尖駭客，三十幾歲宣布退休，係Apple做顧問，而家係行政院政務委員。最近武漢肺炎呢單野，佢除咗製作 [鑽石公主號乘客行動路線圖](https://web.archive.org/web/20200323094112/https://www.upmedia.mg/news_info.php?SerialNo=80876) 釋除公眾疑竇，亦都開發「 [口罩供需資訊平台](https://web.archive.org/web/20200323094112/https://mask.pdis.nat.gov.tw/) 」，快、狠、準咁解決市民問題，日本網民同媒體叫佢「38歲IQ180的台灣天才大臣」，完全唔誇張。


{{< video src="https://web.archive.org/web/20200323094112if_/https://www.youtube.com/embed/uyhIX7bklQU" >}}



{{< video src="https://web.archive.org/web/20200323094112if_/https://www.youtube.com/embed/r_-bPdQR48o" >}}


再再再退一萬步，唔講政績，齋講present，好冇？唐鳳講嘢，真係令人想聽落去，因為內容多數好有趣，觀眾有嘢袋到落袋，聽完你會覺得學到嘢、有反思。佢之前係訪問入面提及 [「番茄鐘工作法」](https://web.archive.org/web/20200323094112/https://www.cna.com.tw/news/acul/202003115014.aspx) ，稍微研究過吓工作效率法，都一定有聽過，係網絡上引起唔少「效率控」討論，咁先過癮。佢亦都以自己學習經歷，提出對台灣教育制度反思，唔少point都值得延續同討論。至於香港個楊偉雄？你可以專心聽佢講嘢多過十秒我話你叻，至於有冇嘢學？有，反面教材，佢絕對勝任。   
   
 一個見過Steve Jobs，一個係Steve Jobs間公司做顧問；一個驚死人唔知咁周圍講，仲懶係自豪咁，一個穩陣踏實咁以自己知識同技術去解決問題……   
   
 人與人個分別，香港同台灣個分野，就係呢到囉。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200323094112/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20200323094112im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
