---
title: "誰都比「正苦」好"
date: "2020-02-25"
author: "落區"
category: "眾說"
tags:
  - "清潔工"
  - "公廁"
  - "武漢肺炎"
url: "https://web.archive.org/web/20210728042552/https://www.hkcnews.com/article/27233/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-27233/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/27233/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-27233/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 誰都比「正苦」好

【撰文：鄧永謙】   
 ***作者為新福事工協會 [關懷貧窮學校](https://web.archive.org/web/20210728042552/https://www.facebook.com/mnaspc/) 事工主任***

有時睇得新聞多講清潔工友，自己都係想親身去聽吓睇吓佢地真正嘅狀況係點，正所謂手足成日講：「你親眼見倒嘅就係真相，唔使fact check！」。本住求真嘅態度，都一直落去監察住工友嘅情況，希望第一手明白多啲佢哋嘅需要。清潔工友固然係高風險嘅工作，但我自己就覺得公厠工友喺佢地當中係最高危嘅。點解？你諗吓，每日要去清潔一個處理香港人排泄物嘅地方，長期與細菌為伴，濕氣同氣凝膠都充斥住喺成個空間，喺嗰度長期工作嘅工友簡直係烈士，有種搵命搏嘅感覺。

負責公共洗手間清潔工作嘅譚叔（化名）打理得厠所井井有條，一入去已經聞到啱啱清潔嘅漂白水同清潔劑嘅味道，洗手間嘅內籠燈光鮮明，未見到有絲毫發霉嘅黑點同異樣嘅怪味，問工友係唔係啱啱清潔完，譚叔就媚媚道來：

<figure>
<img src="https://web.archive.org/web/20210728042552im_/https://www.hkcnews.com/news_新聞/hk-discuss/2020/02/武漢肺炎-公廁-清潔工-20200225123216_2b8c_large.jpg" alt="">
<figcaption>譚叔打理的公共洗手間井井有條。照片由筆者提供</figcaption>
</figure>

「係呀，我哋每隔一段時間就會清潔一次，係成個洗手間洗一次咁，一定要落漂白水架！如果唔係消唔倒毒架，啲屎坑呢啲人去完就要即刻刷，唔可以等一排先洗，因為你唔擔保去厠所嗰個會係帶菌者，尿兜就你知啲人痾到周地都係嘅，咁就要成個尿兜連附近啲牆身呀，企嗰個位呀咁都要刷，因為要刷甩啲漬同味架，盡量就希望唔好俾啲細菌同啲味留咁耐喺呢度囉！」

「哇！譚叔你嘅服務真係拍得住酒店商場嗰啲標準喎。」我十分欣賞咁講。

譚叔：「冇嘢架，公司就交咗個厠所俾你去做，人就得一個，你可以選擇求求其其去做架，亦都可以認認真真對得住自己，咁都係你自己揀啫，咁可能大家對公厠係冇乜要求嘅，話知佢冤崩爛臭呀理得佢死呀，但我都可以對自己做嘅嘢有要求架嘛，係唔係呀？」

「譚叔咁你自己喺呢度做咗咁耐，而家疫情咁嚴重，你驚唔驚會有感染嘅風險呀？」我急住問佢。

「冇架，邊度有得驚嘅啫，你唔做咪冇錢，要生活嘛，咁你冇人替你咪又係死？個厠所又唔知搞到污糟成點啦。」

> **不過你唔好話喎，我覺得我負責得呢度我一定要做好佢喎，呢個係公眾責任嚟，尤其係呢啲時間就更加要著緊去做到足呀，我係有呢個責任做好佢嘛。**


聽譚叔講到呢度我即時好似見倒譚叔個頭好似發光咁有個光環喺度，好有嗰種神聖嘅氣場，可能你會話洗厠所啫使吾使咁認真呀！我喺到諗呢種咪我哋成日講嘅使命感囉，呢種我為人人嘅社會責任我喺譚叔嘅身上感受到，名乎其實嘅做好份工佢。

諗番今次疫情下，施政者點樣喺自己身處嘅崗位，繼續用佢地引以自豪又僵化嘅行政系統去運作，處理封關同檢疫嘅問題上錯漏百出，歪理無稽嘅形式與部署，一時令市民啼笑皆非，一時又令我哋憤怒難過，面對疫情好似失去方寸咁。對比起工友，雖然工種與階層嘅差別，職能與責任嘅不同，但其實兩者同樣係需要盡自己能力，喺自身嘅崗位做好抗疫防疫嘅本分，我見到嘅譚叔佢唔單止做好自己嘅本分，而且喺態度上有好高尚嘅情操，佢冇因為自身嘅職業而輕視自己嘅責任，冇漠視使用者嘅安危，反之佢充分表現出嗰份對社會責任嘅委身同投入。

<figure>
<img src="https://web.archive.org/web/20210728042552im_/https://www.hkcnews.com/news_新聞/hk-discuss/2020/02/長康邨康美樓-20200212011116_1f20_large.jpg" alt="">
<figcaption>以疏散長康邨康美樓這一役為例，相片中坐著的兩位看守現場的警察，全副連衣防護衣、面罩和外科口罩裝備，旁邊負責清潔消毒的工友就只有口罩一枚，實在一大諷刺。張凱傑攝</figcaption>
</figure>

相反，工友同管理工友嘅政府部門相比，政府對工友嘅待遇就真係太唔完善，冇幫佢哋喺工作上做好防疫措施嘅預備，連警察嘅裝備都好過工友，但係其實清潔同醫護嘅工作，感染風險一樣咁高危，最諷刺嘅係工友要去到隔離嘅地方清潔，連保護衣都冇，就好似帶佢地去送死一樣。

#### 譚叔呢份工作嘅情操，實在俾嗰啲又唔係為香港人著想、又唔做好自己嘅本份做好聆聽民意嘅工作、夾硬做一啲對社會產生不良影響嘅事情、同埋一味就係要擦鞋討好別人嘅施政者，佢嘅公民素質好過呢班人千萬倍，香港呢個地方最需要嘅就係譚叔呢類咁為人著想，充滿同理心嘅人，而唔係嗰啲假仁假義，自私偽善嘅掌權者，用香港嚟去滿足達成佢地極權管治嘅慾望。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210728042552/https://www.hkcnews.com/aboutus/#subscribe)

---

![博客 | 落區](https://web.archive.org/web/20210728042552im_/https://www.hkcnews.com/uploads/avatars/222b2172-bbab-48e0-88ba-3c7c229d881a.png?556908906)

**博客 | 落區**

【落區】落區是「關懷貧窮學校」帶領參與者學習認識本地貧窮問題，了解基層群體處境，持續與街坊建立關係的行動之一。落區意指要了解基層狀況，首先要進入社區，專欄會分享平日落區與街坊接觸的故事，基層生活的點滴，細看社會貧窮問題，一同反思生活與信仰。「關懷貧窮學校」是基督教機構新福事工協會轄下的部門，負責推動關懷貧窮教育，讓更多人關注本地貧窮問題及加入服侍基層群體的行列。
