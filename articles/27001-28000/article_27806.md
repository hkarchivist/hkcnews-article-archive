---
title: "「阿婆與大麻成」麻甩衰格又搞笑善良　創作人：似港人搶口罩"
date: "2020-03-15"
author: "特約記者陳零"
category: "眾聞"
tags:
  - "阿婆與大麻成"
  - "蘇泳康"
  - "賤人新世紀"
url: "https://web.archive.org/web/20210712040843/https://www.hkcnews.com/article/27806/%E9%98%BF%E5%A9%86%E8%88%87%E5%A4%A7%E9%BA%BB%E6%88%90-%E8%B3%A4%E4%BA%BA%E6%96%B0%E4%B8%96%E7%B4%80-%E8%98%87%E6%B3%B3%E5%BA%B7-27806/%E3%80%8C%E9%98%BF%E5%A9%86%E8%88%87%E5%A4%A7%E9%BA%BB%E6%88%90%E3%80%8D%E9%BA%BB%E7%94%A9%E8%A1%B0%E6%A0%BC%E5%8F%88%E6%90%9E%E7%AC%91%E5%96%84%E8%89%AF-%E5%89%B5%E4%BD%9C%E4%BA%BA%EF%BC%9A%E4%BC%BC%E6%B8%AF%E4%BA%BA%E6%90%B6%E5%8F%A3%E7%BD%A9"
original_url: "https://www.hkcnews.com/article/27806/%E9%98%BF%E5%A9%86%E8%88%87%E5%A4%A7%E9%BA%BB%E6%88%90-%E8%B3%A4%E4%BA%BA%E6%96%B0%E4%B8%96%E7%B4%80-%E8%98%87%E6%B3%B3%E5%BA%B7-27806/%E3%80%8C%E9%98%BF%E5%A9%86%E8%88%87%E5%A4%A7%E9%BA%BB%E6%88%90%E3%80%8D%E9%BA%BB%E7%94%A9%E8%A1%B0%E6%A0%BC%E5%8F%88%E6%90%9E%E7%AC%91%E5%96%84%E8%89%AF-%E5%89%B5%E4%BD%9C%E4%BA%BA%EF%BC%9A%E4%BC%BC%E6%B8%AF%E4%BA%BA%E6%90%B6%E5%8F%A3%E7%BD%A9"
---

# 「阿婆與大麻成」麻甩衰格又搞笑善良　創作人：似港人搶口罩

武漢肺炎爆發，心情變灰，卻收到朋友傳來一個阿婆、一個叫大麻成的麻甩佬，扭著說「相信政府」的WhatSticker。然後日日撲口罩廁紙搓手液，又收到戴口罩的阿婆邊派口罩邊說：「慳啲使　長貧難顧」的貼圖，算是苦中作樂，難得治癒。

盤著髻、穿唐裝衫的阿婆的WhatSticker說：「該燴咯」、「幫吓阿婆啦」，阿婆有時又會學年輕人說：「嘩……好笑到呢」，夠晒貼地。至於那個厚朱唇、上身赤裸露腋毛、著孖煙通，有對心形乳頭的地中海阿叔大麻成，更在1月的年宵市集，引來排隊人龍秒掃「閃lin公仔」，還累創作人蘇泳康被向隅的市民 「dklm」，就連「阿婆頭」手袋都被掃光，兼且在WhatSticker 人氣榜長踞三甲。蘇泳康笑著說：「唔知點解。」

<figure>
<img src="https://web.archive.org/web/20210712040843im_/https://www.hkcnews.com/news_新聞/hk-discuss/2020/03/賤人新世紀-阿婆與大麻成-20200312211143_10ff_large.jpg" alt="">
<figcaption>大麻成和阿婆造型麻甩，但他們的故事貼地搞笑，甚受歡迎。陳零攝</figcaption>
</figure>

**「站在道德低地　講明我係衰人」**

蘇泳康不是真名，只因他愛看日本漫畫《去吧！稻中乒團》，遂以其中男角田原年彥港版譯名作為筆名。沒有出鏡的他，樣子斯文，是他笑謔「所有紀律部隊都鍾意恰」的四眼仔。

他在浸會大學修讀會計，「我係嗰種識考試、實考到試嘅人，當年無諗咁多，有專業資格，搵到食、有錢，是但囉。做咗半年auditing （核數），唔鐘意。」後因朋友介紹，他寧願減人工，辭工轉做平面設計師。「細個時上過油畫堂，可能有啲talent，邊學邊做，做嘢吸收快過讀書。」做過平面設計，也做過廣告的他，在2012年 Facebook page 興起時，開始創作插畫。「太太有拍YouTube （扮靚）片，見佢有自己興趣，自己都整吓。當年出好多page，見到謝曬皮嗰類，心諗我都做到類似，又唔使錢，求其改個名，叫 [賤人新世紀](https://web.archive.org/web/20210712040843/https://www.facebook.com/CheapCentury/) 。」

蘇泳康說，以「賤人」為角色設計，因為當初想走黑色幽默路線，先以大麻成為重點角色：「站在道德低地，講明我係衰人，唔好對我有太大期望。同筆名一樣，個Page起名時無特別考慮，諗住半為興趣，畫幾耐得幾耐，無諗過有今日。嗰時有個電視節目《叻人新世紀》（李克勤、梁榮忠主持），覺得好好笑，所以用咗『新世紀』，用用吓覺得有啲『娘』，有諗過改㗎，但都用咗咁耐。」


{{< video src="https://web.archive.org/web/20210712040843if_/https://www.youtube.com/embed/mmdUukUw_3Q" >}}


<figure>
<img src="https://web.archive.org/web/20210712040843im_/https://www.hkcnews.com/news_新聞/hk-discuss/2020/03/蘇泳康-賤人新世紀-阿婆與大麻成-20200312211227_170c_large.jpg" alt="">
<figcaption>阿婆與大麻成的創作人蘇泳康，很有喜劇感，早期作品《我只是個賤人　何苦你這麼認眞》帶著黑色幽默的哲理。問他是否也愛文字創作，他答得很周星馳：「唔算唔鍾意。」陳零攝</figcaption>
</figure>

**喜歡周星馳電影　衰格搞笑但善良**

那個年頭的香港算是無風無浪，蘇泳康開初以自己及身邊朋友的日常事為創作素材，「無特別諗畫風，本身唔係畫得好靚嗰種，當時亦好多係畫得好靚嘅，鬥靚我又唔得，不如鬥核突，係一個方便同懶啲嘅方法。」他說，想創作成年人的童話：「笑得嚟有少少苦澀，開始時 （畫風）再核突啲，嗰種核突都可以話係麻甩，再粗糙啲，慢慢轉到而家咁樣，cute咗啲，加少少黑色幽默。」

當然，創作靈感也不是從天而降：「畫返工嘅苦澀，寸吓老闆啲無聊嘢，都要時間諗，開頭 （插畫） 儲埋好多年，後來無咁多呢啲貨，唔可以每日生產一個呀。」他強調，自己不是藝術家型：「你問人哋鍾意睇咩，佢哋會答高達（法國導演Jean-Luc Godard 尚盧·高達），唔係日本嗰個高達 （Gundam）呀。」他說自己看得雜：「細個好鐘意睇 Forrest Gump （電影《阿甘正傳》），卡通片鍾意睇飛雲 （日本動畫《魔神英雄傳》中的主角，原名戰部渡）。」談電影，人答艾慕杜華（Pedro Almodóvar），他會說喜歡周星馳：「佢啲戲好陀地、好俗，我鍾意睇呢啲戲，有種小人物笑中有涙，衰格搞笑得嚟有啲善良，似番香港人搶厠紙搶口罩，其實係好慘嘅事。」

<figure>
<img src="https://web.archive.org/web/20210712040843im_/https://www.hkcnews.com/news_新聞/hk-discuss/2020/03/阿婆與大麻成-賤人新世紀-20200312211401_d511_large.jpg" alt="">
<figcaption>阿婆與大麻成，與港人一起抗疫。</figcaption>
</figure>

蘇泳康的創作題材貼近生活，近年的香港人生活離不開政治。「當時大約係689 （梁振英） 上場，香港嘅80後、90後，甚至可以話係全部人都突然關心政治，多少亦因為Facebook興起。」他認為，政治與生活相連，無法逃避：「畫呢類 （插畫） 係避唔開呢啲話題，譬如當年講僭建，係唔會畫食咗串魚蛋好好食嗰啲。」

阿婆與大麻成爆紅，蘇泳康有點喜出望外：「都兜踎咗兩年至開始有人鍾意。」他提到，賤人新世紀專頁也是由100、200、300個fans，慢慢累積，直到2015年左右，還未到1萬，但當時有出版社邀約，先後出版《我只是個賤人　何苦你這麼認眞》和《中伏唔好喊 》，但也未見人氣急升：「出書有搞簽名會，只得10個人來；有個讀者強仔見我咁慘，幫我買咗10本，佢嘅恩情，我記到今日。」

直到2017年， WhatsApp 推自製貼圖 WhatSticker ，因為他有位朋友「阿婆」，義助他製作貼圖下載App，他為報答她而創作了阿婆這角色，讓她能下載自娛。老人做漫畫主角，也算破格？「自問唔係100%有愛心，有時都覺得老人家啲行為『好哎吔』，例如啲阿婆搭地鐵，行到個位唔會坐住，摸一摸熱唔熱，會睇吓佢哋呢啲；又或者諗吓與外婆、外公嘅相處點滴。」阿婆登場後，專頁fans增至約2萬，「呢兩年行運，執吓執吓，近期至過6萬。

<figure>
<img src="https://web.archive.org/web/20210712040843im_/https://www.hkcnews.com/news_新聞/hk-discuss/2020/03/阿婆與大麻成-賤人新世紀-20200312211303_295d_large.jpg" alt="">
<figcaption>阿婆 WhatSticker 。</figcaption>
</figure>

**「鍾意yo嘢洗滌心靈」**

去年開始的反送中運動，蘇泳康在阿婆與大麻成的日常，也加入了6月9日大遊行、三罷、台灣選舉、悼念周梓樂同學等內容。「呢啲係香港民情，呢類po好多人關心，自然多人share，（對人氣）係有影響嘅。我本身係個好普通、好typical嘅香港人，同大家面對一樣嘅生活、情緒同困難，會知道普通市民點諗；其實好多人都做到，係咁啱角色（阿婆與大麻成）多人鍾意、多人睇。」他說，自己從心出發，跟其他香港人一樣，看到不公義事情發生，亦同樣傷感，會透過創作抒發情緒。

<figure>
<img src="https://web.archive.org/web/20210712040843im_/https://www.hkcnews.com/news_新聞/hk-discuss/2020/03/阿婆與大麻成-賤人新世紀-20200312211424_20f8_large.jpg" alt="">
<figcaption>阿婆，是個很有態度的老人。</figcaption>
</figure>

有男粉說，阿婆和大麻成「夠貼地」，也有女粉說「好搞笑」：「係咪因為地道文化？無特登加乜嘢元素，都係順心意。有時已經太疲累，用嘻笑怒罵嘅手法，會易啲入口。」蘇泳康認為，阿婆的角色是老人，在香港插畫中比較少見：「佢有好大空間。佢係個阿婆，講好舊好老土嘅嘢，唔會覺得好『娘』，講啲好新嘅嘢，又唔會好突兀；佢表情得得意意，令人鍾意啩。」他曾推出「阿婆歇後語學習卡」，在本土氛圍下令人覺得很香港。

農曆新年前在荔枝角D2 Place 一期年宵市集擺檔，蘇泳康設計了大麻成「閃lin」公仔、阿婆文具系列、阿婆大頭手袋及散銀包等新產品售賣，結果引來長長人龍，逼爆現場，更要急急轉場至二期。「無預計會係咁，有人買唔到鬧我dklm。我哋原先預想係坐喺檯度，睇下每日賣淨邊啲，留番上網賣，每晚我就攞住個錢箱，笑住咁返屋企數錢。點知第一日就打嚟頂唔順，主辦單位都無預計咁多人，我更唔會當自己一定排晒長龍。」蘇泳康說時動作表情互相配合，甚有喜劇感。

結果，大麻成「閃lin」公仔最受歡迎，賣出近千隻，其他貨品都被掃清。「（大麻成） 嗰兩盞燈，係完全唔知做咩。以香港市場計，我覺得（每款） 賣到一千、幾百件，算多喇，你諗吓歌星賣碟都唔會有萬嘅數量。」

「我條命係立心栽花花不香，阿婆係無端端出現嘅角色，啲人又會鍾意。」今年書展，蘇泳康將出版大麻成插畫繪本：「之前出版社唔係太大信心，（年宵後） 估唔到啲咁嘅嘢有人鍾意，香港人都係奇奇怪怪，可能魚翅食得多，鍾意啲『yo』嘢，洗滌吓心靈。」

年宵市集後，武漢肺炎肆虐，蘇泳康坦言晚上少外出：「而家對創作係個好timing，比平時多嘢諗到，例如無啦啦又話出龍珠，以前畫過，又重新po出嚟。」 談及未來計劃，他說：「順住方向做，做多啲受歡迎嘅product，已經好開心。」有沒有想法期待實現？「想做大麻成膠公仔，可能自己鍾意，可以collect （收藏），但起模費好貴，暫時無辦法做。」

<figure>
<img src="https://web.archive.org/web/20210712040843im_/https://www.hkcnews.com/news_新聞/hk-discuss/2020/03/阿婆與大麻成-賤人新世紀-20200312211331_6873_large.jpg" alt="">
<figcaption>網上KOL蕭叔叔有個大麻成「閃lin」公仔，說是其新寵。蕭叔叔英式英文學會 Uncle Siu's British English Club專頁圖片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712040843/https://www.hkcnews.com/aboutus/#subscribe)
