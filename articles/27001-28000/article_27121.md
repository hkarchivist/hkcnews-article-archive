---
title: "港台顧委會主席陳建強：我好鍾意睇吳志森曾志豪，但都十幾年，轉吓人係咪有啲新衝擊呢？"
date: "2020-02-21"
author: "記者莊曉彤"
category: "眾聞"
tags:
  - "頭條新聞"
  - "鄧炳強"
  - "陳建強"
url: "https://web.archive.org/web/20210712040117/https://www.hkcnews.com/article/27121/%E9%99%B3%E5%BB%BA%E5%BC%B7-%E9%A0%AD%E6%A2%9D%E6%96%B0%E8%81%9E-%E9%84%A7%E7%82%B3%E5%BC%B7-27121/%E6%B8%AF%E5%8F%B0%E9%A1%A7%E5%A7%94%E6%9C%83%E4%B8%BB%E5%B8%AD%E9%99%B3%E5%BB%BA%E5%BC%B7%EF%BC%9A%E6%88%91%E5%A5%BD%E9%8D%BE%E6%84%8F%E7%9D%87%E5%90%B3%E5%BF%97%E6%A3%AE%E6%9B%BE%E5%BF%97%E8%B1%AA%EF%BC%8C%E4%BD%86%E9%83%BD%E5%8D%81%E5%B9%BE%E5%B9%B4%EF%BC%8C%E8%BD%89%E5%90%93%E4%BA%BA%E4%BF%82%E5%92%AA%E6%9C%89%E5%95%B2%E6%96%B0%E8%A1%9D%E6%93%8A%E5%91%A2%EF%BC%9F"
original_url: "https://www.hkcnews.com/article/27121/%E9%99%B3%E5%BB%BA%E5%BC%B7-%E9%A0%AD%E6%A2%9D%E6%96%B0%E8%81%9E-%E9%84%A7%E7%82%B3%E5%BC%B7-27121/%E6%B8%AF%E5%8F%B0%E9%A1%A7%E5%A7%94%E6%9C%83%E4%B8%BB%E5%B8%AD%E9%99%B3%E5%BB%BA%E5%BC%B7%EF%BC%9A%E6%88%91%E5%A5%BD%E9%8D%BE%E6%84%8F%E7%9D%87%E5%90%B3%E5%BF%97%E6%A3%AE%E6%9B%BE%E5%BF%97%E8%B1%AA%EF%BC%8C%E4%BD%86%E9%83%BD%E5%8D%81%E5%B9%BE%E5%B9%B4%EF%BC%8C%E8%BD%89%E5%90%93%E4%BA%BA%E4%BF%82%E5%92%AA%E6%9C%89%E5%95%B2%E6%96%B0%E8%A1%9D%E6%93%8A%E5%91%A2%EF%BC%9F"
---

# 港台顧委會主席陳建強：我好鍾意睇吳志森曾志豪，但都十幾年，轉吓人係咪有啲新衝擊呢？

警務處處長鄧炳強去信香港電台（港台）投訴節目《頭條新聞》抹黑警隊抗疫工作、顛倒是非，由政府委任、負責向港台提供意見的港台顧問委員會（顧委會），隨後去信廣播處長梁家榮查詢事件。委員會主席陳建強去年已經在會議上表示關注《頭條新聞》的表達手法，以及一些負面意見會影響港台的公正形象。會議紀錄亦寫道，陳不希望港台播放民間記者會。

陳建強昨日接受眾新聞電話訪問，承認自己表達過上述意見，但針對民間記者會，他解釋是指不希望直播，會議紀錄不完整。對於《頭條新聞》，他再次重申委員會現時並非要論斷是對是錯，「委員會一致沒有覺得節目好定唔好，不過，當然咁講，有咁多人有咁多意見，係值得去回應嘅，特別係警務處長幫我哋做緊抗疫，係咪？」

他其後又主動表示：「其實我同你講，《頭條新聞》呢個節目呢，諷刺吓無乜所謂，最緊要兩邊都講，唔好剩係講一邊。同埋仲有樣嘢，唔好個結果係想專登抹黑未證實嘅嘢，咁就唔好啦。......我好鍾意睇吳志森同曾志豪架，但都成十幾年架喇喎，咁係咪都轉吓人呢？我唔係話佢唔好，咁轉吓人係咪有啲新嘅衝擊呢？」

訪問期間，陳建強多番強調自己想港台好，最後並說：「我自己好希望香港電台做到全中國最有公信力的媒體機構，呢個係我深切的期望。」

相關新聞： [港台顧問委員會主席陳建強　去年提出不要播民間記者會　曾指關注《頭條新聞》表達方式](https://web.archive.org/web/20210712040117/https://bit.ly/3bRWbak)

<figure>
<img src="https://web.archive.org/web/20210712040117im_/https://www.hkcnews.com/news_新聞/hk-discuss/2020/02/頭條新聞-陳建強-投訴港台-20200221030746_2b4d_large.png" alt="">
</figure>

陳建強在2016年、梁振英做特首時，獲委任為顧委會主席，2018年再獲林鄭月娥委任。陳建強2015年成為 [中國和平統一促進會香港總會](https://web.archive.org/web/20210712040117/http://www.happrc.hk/tc/) 副會長、2016年起擔任 [香港團結基金](https://web.archive.org/web/20210712040117/https://www.ourhkfoundation.org.hk/zh-hant/report/32/%E7%A7%91%E6%8A%80%E5%89%B5%E6%96%B0/%E9%BC%A0%E5%B9%B4%E9%A1%98%E6%9C%9B-%E5%81%A5%E5%BA%B7%E7%AC%AC%E4%B8%80?gclid=Cj0KCQiA-bjyBRCcARIsAFboWg0nv77JhzydXgm9c5Fzd3O6nW7SbLkFrjKPOs72W2IgsU9Bxqdx-z8aAodrEALw_wcB) 顧問，他同時被指是「梁粉」，與前特首梁振英關係友好。

### 稱會議紀錄不完整　僅表示不希望直播民間記者會

陳建強說：「我記得當時點解我提出呢個意見，嗰個委員會嘅notes無寫晒全部。點解呢？當時民間記者會有啲戴咗個口罩、戴咗個面罩，我哋亦都無人知佢哋係邊個啦啱唔啱啊，當陣時係直播節目。如果有任何直播節目違咗規，香港電台因為播呢，要負責。」他續指，如果記者會上有人說了誹謗性或者不實的說話，港台無法稽查說話的是誰，「即係無人負責任，咁咪變咗港台要負責。咁嘅原因之下，我哋建議廣播處長考慮，呢種節目係咪應該唔好直播呢？」

他又說：「希望你明白我哋嘅出發點，我哋唔係針對任何人，只係個事實，我哋希望保護港台，因為太多人話港台唔好喇。」

### 《頭條新聞》有人讚亦好多人彈　專登抹黑就唔好啦

陳建強先是指《頭條新聞》歷史悠久，是港台標誌性的節目，「我哋當然希望一個咁長歷史嘅節目可以得到好多人支持、好嘅口碑，但係長期嘅收視率同口碑，可以話係相當引起好多爭論嘅。」

他表示，明白亦同意在電台裡面有諷刺性節目，但經常提醒管理層要公正、持平、客觀，「好多我聽返嚟嘅人同我哋講呢，覺得港台嘅節目剩係偏向一面，俾人感覺反政府。我覺得唔需要被人咁講，點解你唔方方面面嘅人都講，有啲都好好笑架，點解剩係講政府，唔講第二啲方面呢？」他又指希望港台避免做爭議性的事，「因為港台個公正、公信力，來得不易，咁多年我哋係好辛苦去捍衛港台。」

<figure>
<img src="https://web.archive.org/web/20210712040117im_/https://www.hkcnews.com/news_新聞/hk-discuss/2020/02/頭條新聞-王喜-投訴港台-20200221032209_2eb3_large.jpg" alt="">
<figcaption>王喜主演《頭條新聞》環節「驚方訊息」，首集播出即遭警務處鄧炳強投訴。香港電台網站照片</figcaption>
</figure>

陳建強又認為委員會所做的是「natural justice」（自然公正），「即係話一定好公平、公正，就算任何委員任何意見，在今天，委員會一致沒有覺得節目好定唔好，不過，當然咁講，有咁多人有咁多意見，係值得去回應嘅，特別係警務處長幫我哋做緊抗疫，係咪？」

訪問後段，陳建強主動再提到《頭條新聞》：「其實我同你講，《頭條新聞》呢個節目呢，諷刺吓無乜所謂，最緊要兩邊都講，唔好剩係講一邊。同埋仲有樣嘢，唔好個結果係想專登抹黑未證實嘅嘢，咁就唔好啦.......我好鍾意睇吳志森同曾志豪架，但都成十幾年架喇喎，咁係咪都轉吓人呢？我唔係話佢唔好，咁轉吓人係咪有啲新嘅衝擊呢？」

### 抗疫大件事　顧委會應該要回應

陳建強說：「警務處同香港電台都係大嘅政府部門，政府部門同部門中間一般應該係合作愉快、互相支持，寫封信去投訴另一個處長，其實你唔覺得好大件事咩？好嚴重事件喎。」

「我哋作為顧問委員會，一定第一時間話俾佢（警務處）聽，你放心，我哋會幫手架喇，一定會問清楚邊邊啱、邊邊唔啱。呢一刻，我仲未收到廣播處長俾我嘅意見，但你話係咪應該要問呢？係應該問，（因為）咁多人去話。因為廣播處長話到我哋（警方）唔係抗疫喎，咁抗疫對香港市民好大件事喎。」

「我問吓你，如果今天好多人被人誤導咗，警察唔係幫手抗疫，當～呢個係事實，如果個警察叫你先生唔好行呢邊，嗰邊有疫情。嘩，我唔信，行去嗰邊。萬一嗰啲朋友有咩疫症中咗，咁點算呢，我只係俾個例子你。如果唔係咁大個疫症，我哋係唔會出來講嘅。」

### 港台公信力排名高　陳：點解剩係俾一邊人讚呢？

中大傳播與民意調查中心進行的 [傳媒公信力評分調查](https://web.archive.org/web/20210712040117/http://www.com.cuhk.edu.hk/ccpos/b5/research/Credibility_Survey%20Results_2019_CHI.pdf) ，港台名列前茅，2019年調查結果顯示電視台之中排名第二、2016年排名第一。陳建強回應指任何機構都有進步空間，他亦有讚港台，反問：「點解唔俾全香港讚呢，點解剩係俾一邊人讚、一邊人唔讚呢，咁係咪可能有偏頗、大家睇漏咗？我提出疑問。」

陳建強續指：「我記得有幾次在我哋嘅會裡面，港台同事話俾我哋聽，有啲調查報告、有好多報告裡面，幾間電視台係無參與嘅，所以亦未必代表晒所有電視台。我亦都唔可以話港台嘅ranking唔高，我留意到呢點咁解啫。嗰啲報告係咪一定最中肯呢，亦都睇埋邊個報告，因為我唔知道你講邊個。（記者補充：中大的，剛才引述的數字都是中大的）好好，唔緊要，不過我都想講，有啲 [欣賞指數](https://web.archive.org/web/20210712040117/http://rthk9.rthk.hk/special/tvai/2018/pdf/2018_overall_01.pdf) ，有啲嘢，我知有幾個電視台係無參與嘅，我提一提呢件事俾你聽啫。」

「係咪佢已經（ranking）咁高我仲要話佢呢？不如我同你咁樣講，警隊曾幾何時全港排第一，而家咪一樣被批評，一樣咋嘛，可以有上有落。」

<figure>
<img src="https://web.archive.org/web/20210712040117im_/https://www.hkcnews.com/news_新聞/hk-discuss/2020/02/投訴港台-CY%20Leung-20200221031337_1f74_large.jpg" alt="">
<figcaption>前特首、現任全國政協副主席梁振英，近日在Facebook連番貼文狙擊港台。眾新聞製圖</figcaption>
</figure>

### 梁振英FB籲「政府炒、警方告」　「梁粉」陳建強怎樣說？

前特首梁振英連日在Facebook貼文，指梁家榮失職應炒、警方應帶頭告港台誹謗。被指是「梁粉」的陳建強說：「梁振英先生係我認識十幾廿年嘅一位好朋友，佢在專業界，大家一齊做嘢。佢做特首嘅時候，佢嘅施政理念我係好認同嘅，所以啲人就話我係『梁粉』，如果你係話我認同佢起多啲房屋、幫多啲弱勢社群嗰啲方面，我絕對係承認支持佢嘅施政理念。近呢半年、一年，除咗在公開場合撞到打吓招呼之外，我哋都未有坐低傾過有關香港電台嘅事。咁希望答到你嘅問題。」

記者再問陳建強對梁振英的言論有何回應，陳答：「我諗要攞咗梁家榮處長俾我哋嘅回應，之後先可以回應（梁振英）對梁處長嘅睇法。但係另一樣嘢要講啦，梁生嘅睇法亦都係好多人有相同睇法，社會係有人咁睇法。我而家作為顧問委員會主席嘅身份，我講任何嘢都會影響人哋對顧問委員會嘅睇法。我個人嘅睇法，都唔應該講出來。」「梁生係我好尊重嘅一位前特首，佢嘅意見我係聽到嘅。」

最後，陳建強表示：「公正持平做一個成功的公共廣播機構，係我同埋所有好多香港人的願望，我自己好希望香港電台做到全中國最有公信力的媒體機構，呢個係我深切的期望。」

<figure>
<img src="https://web.archive.org/web/20210712040117im_/https://www.hkcnews.com/news_新聞/hk-discuss/2020/02/RTHK-伍曼儀-20200221031725_109c_large.jpg" alt="">
<figcaption>港台機構傳訊及節目標準組總監伍曼儀。香港電台網站照片</figcaption>
</figure>

港台機構傳訊及節目標準組總監伍曼儀回覆眾新聞查詢，指《頭條新聞》的內容建基於資料，絕非無中生有，亦沒有抹黑。她指，近來收到的回饋破紀錄的多，不過幾天，已經收到兩萬則以上的意見，大部分都是讚港台，伍曼儀表示非常珍惜、好多謝觀眾。

伍曼儀又建議，看《頭條新聞》不要只看一集或者幾分鐘，節目取材自那一段時間的社會熱門議題，不是針對政府，民主黨何俊仁都曾經是節目題材，澄清「唔係挖苦某一邊」。陳建強稱有幾間電視台沒有參與「欣賞指數」評分，伍曼儀反駁，表示Viu TV、有線電視／奇妙電視等都有參與。


{{< video src="https://web.archive.org/web/20210712040117if_/https://www.youtube.com/embed/cZB5OsiPcJI" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712040117/https://www.hkcnews.com/aboutus/#subscribe)
