---
title: "睇數據：勞工界真係有機？"
date: "2020-03-03"
author: "假才子"
category: "眾說"
tags:
  - "工會"
  - "立法會選舉"
  - "勞工界"
url: "https://web.archive.org/web/20210712040556/https://www.hkcnews.com/article/27509/%E5%8B%9E%E5%B7%A5%E7%95%8C-%E7%AB%8B%E6%B3%95%E6%9C%83%E9%81%B8%E8%88%89-%E5%B7%A5%E6%9C%83-27509/%E7%9D%87%E6%95%B8%E6%93%9A%EF%BC%9A%E5%8B%9E%E5%B7%A5%E7%95%8C%E7%9C%9F%E4%BF%82%E6%9C%89%E6%A9%9F%EF%BC%9F"
original_url: "https://www.hkcnews.com/article/27509/%E5%8B%9E%E5%B7%A5%E7%95%8C-%E7%AB%8B%E6%B3%95%E6%9C%83%E9%81%B8%E8%88%89-%E5%B7%A5%E6%9C%83-27509/%E7%9D%87%E6%95%B8%E6%93%9A%EF%BC%9A%E5%8B%9E%E5%B7%A5%E7%95%8C%E7%9C%9F%E4%BF%82%E6%9C%89%E6%A9%9F%EF%BC%9F"
---

# 睇數據：勞工界真係有機？

今日咁多新聞，我出依個題目好似唔太夾，但既然查咗就照寫啦。是咁的，最近咁多人話要選勞工界立法會同選委會，不過好似唔多人真係對住數據分析過形勢，所以我就試吓去搵啦，跟住發覺，可能真係有機喎？

<figure>
<img src="https://web.archive.org/web/20210712040556im_/https://www.hkcnews.com/news_新聞/hk-discuss/2020/03/勞工界-工會-功能組別-20200303133034_1ca5_large.jpg" alt="">
</figure>

睇表。現時勞工界登記選民，全部團體票，有672票，而工聯會轄下有253個會，即係工聯會只佔全界別37%！咁點解工聯會成日霸到嚟做呢？因為佢同另一個親政府總工會勞聯合作，勞聯有115個會，然後勞工界選舉都用全票制，佢地就霸晒啲位了。

不過件事唔係冇轉機，因為佢哋選舉時會走票！以2016年選委會選舉為例，全界別最高票當選的工聯會會長林淑儀，得322票，即係走咗幾十票，而最低票當選，冇申報但估計都係工聯會or勞聯人士，只得229票，即係走咗過百票！睇返其實拎到250票以上已經穩陣當選，可以擊敗最低票的工聯會or勞聯參選人，不過要全數贏晒都係要超過300票。

現時職工盟有93個會，好似爭好遠啫，但要留意仲有成200個獨立工會，如果佢哋大半係支持民主派，同親中派的距離會即刻拉近晒，而由上次選委會結果睇到，呢啲獨立工會的確冇咩人有投到親中派，所以唔係冇機。當然理論上拉攏勞聯都係一個方法，咁就即刻贏到工聯會添，不過應該都係成立新工會仲易做。

#### 首先要提提大家一樣，登記勞工界，兩大條件一係符合法例的工會定義，二係要運作超過12個月，所以新成立的工會係趕唔切立法會的，選委會就仲有機。但我諗如果真係有心搶攻，職工盟都可以考慮派一個人參選立法會試吓水溫。

<figure>
<img src="https://web.archive.org/web/20210712040556im_/https://www.hkcnews.com/news_新聞/hk-discuss/2020/03/功能組別-工會-勞工界-20200303133006_1d85_large.jpg" alt="">
</figure>

跟住，成立工會，其實係決心問題比較多，因為全港300萬打工仔，三大總工會的會員都係得66萬，大把人未加入工會。而且工會唔一定要人多，勞聯整體會員人數少過職工盟，工會數卻更多，仲有望吓民國派，現在已經夕陽的工團，唔夠一萬會員卻有27個工會，所以開好多個少人數的工會係可能的。當然問題係親中派都可以咁做，而事實上佢地已經咁做緊。下圖係工聯會網站列出的工會名單（節錄），可以睇到郵政又幾個工會，醫護又幾個工會，同埋差唔多每個政府部門又一個會，分拆上市佢地好在行。

<figure>
<img src="https://web.archive.org/web/20210712040556im_/https://www.hkcnews.com/news_新聞/hk-discuss/2020/03/工會-勞工界-20200303133059_4449_large.jpg" alt="">
</figure>

所以民主派都可以考慮咁樣分拆上市，先由啲專業界別入手，例如教育界、醫護界、會計界都幾萬人，真係拆幾百個會出黎都得啦。唔講咁誇張住，18區每區一個教協， 諗唔諗得過先？仲有好多專業界別傘後組織，咪改個牌頭叫自己工會囉。

有人又話，咁樣會唔會本末倒置，唔係認真搞工會？但改一改角度，如果立法會有多啲聽民意的議員，唔係比班站在工人對面的垃圾霸晒，最終仲達成普選，係咪都會對整體工會運動有幫助？同埋冇話分拆嘅工會就一定唔認真格，係牌頭轉咗，一樣可以協調行動，團結成力量，係咪？

簡易組齊7人開工會─七起： [https://7up.hkpetitions.com/](https://web.archive.org/web/20210712040556/https://7up.hkpetitions.com/)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712040556/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210712040556im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
