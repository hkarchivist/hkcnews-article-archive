---
title: "【專訪】田北俊插旗搵新人出選走中間路線　「票源或有七成淺藍三成淺黃」　曾俊華幕後支持"
date: "2020-03-14"
author: "記者吳婉英"
category: "眾聞"
tags:
  - "曾俊華"
  - "John Tsang"
  - "財政司司長"
  - "財政司"
  - "田北俊"
  - "立法會選舉"
  - "潘焯鴻"
url: "https://web.archive.org/web/20210928160511/https://www.hkcnews.com/article/27842/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-27842/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/27842/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-27842/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【專訪】田北俊插旗搵新人出選走中間路線　「票源或有七成淺藍三成淺黃」　曾俊華幕後支持

立法會選舉進入半年倒數，政圈各派開始磨拳擦掌。自由黨榮譽主席田北俊接受眾新聞專訪，透露他與曾俊華、周梁淑怡、劉健儀有意「棟枝旗」，扶助志同道合、愛國又愛港的後生仔（指30、40歲），參加地區及功能組別選舉，走中間路線爭奪建制派的「關鍵幾票」，稱團隊成員包括：沙中線工程吹哨者、中科董事總經理潘焯鴻，以及曾經助曾俊華競逐特首的羅永聰。田北俊指，接受成員取向屬淺藍或淺黃，故團隊是黃、藍「溝埋」的綠色，分析「票源或有七成淺藍，三成淺黃」。但他重申並非搞政黨，亦與自由黨無關。

自認「黃咗啲」的潘焯鴻早前已表明「積極考慮參選」；羅永聰被問到會否參選時說：「你想我死咩，點會呀？」

田北俊自言個人政治取向屬「藍色」，「愈有錢就愈藍」。首富李嘉誠在民間有「最強黃絲」之稱，田北俊卻視他同屬藍營，「佢企番嚟香港仔嗰邊，呢個我絕對係欣賞。黃嗰邊讚佢，藍嗰邊唔敢鬧佢。」

<figure>
<img src="https://web.archive.org/web/20210928160511im_/https://www.hkcnews.com/news_新聞/hk-discuss/2020/03/立法會選舉-田北俊-潘焯鴻-20200313222337_200f_large.jpg" alt="">
</figure>

去年初夏，港府硬推《逃犯條例》修訂，觸發史無前例、持續半年未止的社會動盪。街頭戰火連天，至近月武漢肺炎來襲，才稍為緩和。在那風頭火勢之際，73歲、本已半退下政壇火線的田北俊，跟一班同樣已屆退休年齡的朋友，包括曾俊華、周梁淑怡、劉健儀，有感「一國兩制」開始變形、走樣，「我哋好擔心，咁落去，係咪維持到2047？」

田北俊表示，他們有意為今年立法會選舉「做啲嘢」，但並非組政黨，「我哋出嚟棟枝旗。呢個年紀都唔會搞咩政黨。」政壇元老明言不會親自落場，「你諗吓2047，係我同John Tsang（曾俊華）可以做啲嘢，定係而家啲後生仔可以做啲嘢先？」即係點做嘢？「唔係我哋出嚟選舉，我哋係支持啲年輕人出嚟選舉。」

### 企中間「愛國」又「愛港」

「我哋就鍾意企中間，即係當一國兩制嘅運作，當國家對全世界，當國家對美國、英國、東南亞、日本，我哋就企喺中國嗰邊，我哋愛國嘅。大部份時候，我哋喺香港呢邊愛港，同愛國係冇衝突、冇矛盾、冇發生任何事情嘅。」

不過，田北俊指，香港偶有「關鍵時刻」，例如2003年50萬人遊行反對23條、去年先後有100萬人及200萬人上街反送中，建制派需要有不是「一吹雞就歸隊」的「關鍵幾票」。「當咁多市民出嚟、有意見，我哋就要企番喺香港人嗰邊。如果乜嘢事都企喺國家嗰邊，就冇『愛國愛港』，只有『愛國』，唔需要有『愛港』呢兩個字。」

田北俊說，他既擔心時下年輕人，他們不認自己是中國人，只認是香港人，對「一國兩制」中「一國」的認同、看法愈來愈差，「對佢哋，我亦都覺得有問題。佢哋只有『愛港』，冇咗『愛國』呢瓣。」他又顧慮中央、中聯辦對香港人，特別是年輕人，愈來愈差，「電視見到日日喺掟爛嘢，打爛地鐵、中銀。」

<figure>
<img src="https://web.archive.org/web/20210928160511im_/https://www.hkcnews.com/news_新聞/hk-discuss/2019/10/縱火-106反蒙面法遊行-旺角站-20191007061219_1ef6_large.jpg" alt="">
<figcaption>過去大半年的社會動盪，令田北俊等政壇元老感憂慮：「希望啲後生仔唔好做暴民。」資料圖片</figcaption>
</figure>

> 如果我哋仲唔出嚟做啲嘢，等兩邊繼續咁發展落去，就幾難捱到2047而香港唔出事，所以我就覺得，我哋應該出嚟支持啲參選者，（他們）明白我頭先講嗰套大道理，唔係去港獨，亦都唔係一吹雞就歸隊。

「我哋就想搵啲咁樣嘅後生仔出嚟參選，亦都希望佢哋喺直選同功能組別都贏到個議席。」田北俊形容他們是「開明建制派」，既愛國又愛港，他們不講醫療、教育、房屋、福利，而是講「高層次」的概念。

> 希望啲後生仔唔好做暴民，淨係喺度破壞社會。亦都唔使做順民，順民即係話我都放棄啦，你想點就點啦。我哋都希望佢哋唔好移民囉。

###   
 與建制爭直選功能組別議席

至於會在哪個區、哪個功能組別出選，田北俊表示，參與的人選、界別仍待情況更為「明朗」才會公布。「我同John譬如話棟枝旗，就係意識形態擺喺度，話我哋會幫手，你哋埋堆啦……我哋而家個團隊，又唔係正式嘅政黨，又唔係話我哋要畀錢請佢哋做嘢，好多都係義工，佢哋走埋一齊，我哋只不過提供咗一個平台，畀佢哋自己走埋一齊去互助，傾咗之後，邊個幫邊個都未搞得清楚，我唔會去理。」

田北俊補充指，很多功能組別議席他們都有考慮，「特別係建制嗰邊嗰啲，我哋要關鍵嗰幾票，唔係話去泛民嗰邊去搶。」自由黨現有飲食界、紡織及製衣界、批發及零售界、航運交通界4個功能組別議席，田北俊指，新團隊不排除會競逐，「如果我哋話，淨係喺建制派度爭取呢幾個議席，人哋會覺得我哋有啲偏坦，點解你自由黨嗰啲（功能組別議席）唔鼓勵後生仔去爭取，人哋（其他建制派政黨）嗰啲（議席）你又去爭呢？如果我哋做到關鍵嘅幾票，而家自由黨都做唔到，自由黨而家都係一吹雞就歸隊嘅，咁點解我哋唔去爭取（自由黨的功能組別議席）呢？答案就係我哋全部（建制派議席）都會去爭取囉。」

田北俊主動提到，他雖然是自由黨榮譽主席，但已經不會處理自由黨的黨務，這次他與另外兩名自由黨榮譽主席及曾俊華「做啲嘢」，與自由黨並無關係。被問到新團隊的名稱，田北俊指：「仲策劃緊、未plan好」。

相關文章： [【專訪】田北俊拒跟李梓敬對話　評自由黨「繼續係咁，同民建聯無分別」](https://web.archive.org/web/20210928160511/https://www.hkcnews.com/article/27835/%E7%94%B0%E5%8C%97%E4%BF%8A-%E8%87%AA%E7%94%B1%E9%BB%A8-%E6%9D%8E%E6%A2%93%E6%95%AC-27835/%E3%80%90%E5%B0%88%E8%A8%AA%E3%80%91%E7%94%B0%E5%8C%97%E4%BF%8A%E6%8B%92%E8%B7%9F%E6%9D%8E%E6%A2%93%E6%95%AC%E5%B0%8D%E8%A9%B1-%E8%A9%95%E8%87%AA%E7%94%B1%E9%BB%A8%E3%80%8C%E7%B9%BC%E7%BA%8C%E4%BF%82%E5%92%81%EF%BC%8C%E5%90%8C%E6%B0%91%E5%BB%BA%E8%81%AF%E7%84%A1%E5%88%86%E5%88%A5%E3%80%8D)

<figure>
<img src="https://web.archive.org/web/20210928160511im_/https://www.hkcnews.com/news_新聞/hk-discuss/2017/02/自由黨-田北俊-特首選戰-20170221181100_8a9c_large.jpg" alt="">
<figcaption>田北俊批評，現在的自由黨是「一吹雞就歸隊」，已非當年的「關鍵小數」。資料圖片</figcaption>
</figure>

新團隊旨在成為建制派的「關鍵幾票」，故泛民的議席並非目標。「因為我哋係藍色，唔係黃色。我哋藍色得嚟可能嘅形容應該係淺藍，咁淺藍啲票會唔會喺某啲直選、功能組別有啲淺黃嘅票支持我哋呢？係唔奇嘅。」

「我哋個目的就唔係去打對手、黃嗰邊，因為我哋贏咗一個黃嘅票、黃少咗一票，咁我關鍵票關鍵唔到㗎喎。我哋要關鍵票，如果真係照出面好多人估計，可能建制淨番37票、泛民有33票，如果37票中我哋有3票，（建制）37就變咗34，咁嗰3票就可以喺關鍵時刻同政府講，如果你再好似《逃犯條例》咁，6月9號我哋唔撐你㗎，你得34票咪過唔到囉，過唔到不如唔好做囉。」田北俊舉2003年23條為例，指當年自由黨手握功能組別 8 票，最終拉倒23條，「咁喺關鍵時刻，先幫到香港忙吖嘛。」

「關鍵幾票」即是幾多票？田北俊指，要視乎最終建制與泛民的議席比例，如果是37比33，會是「關鍵3票」；假如是38比32，4票才是「關鍵小數」；若果39比31，則需5票成為關鍵，如此類推。他補充指，實質上他們未必需要那麼多票成為「關鍵幾票」， 因為建制派有議員會擔任主席，議員亦未必齊人開會，「就算去到39對31，都唔排除3票就做到關鍵3票。如果要關鍵3票出嚟表達意見，可能另外有一票、兩票一齊過嚟，例如田北辰、石禮謙……（議會內）如果冇人夠膽做（反對政府），咪全部舉手舉腳贊成、支持，就令香港發生呢幾年發生嘅事。」

### 支持潘焯鴻、羅永聰

誰是他們支持的「後生仔」？田北俊打本搞口罩廠的中科興業董事總經理潘焯鴻？輔助曾俊華競逐特首的前財政司司長政治助理羅永聰？田北俊承認：「Jason Poon（潘焯鴻）係一個例子，阿聰係一個例子，其實而家仲有好多其他呢啲咁嘅人搵緊我哋。」還有哪些其他人？他不願透露：「阿聰同Jason係你提，我就認係嘅啫，我就唔會主動畀啲名你，如果你搵到啲咩名話係嘅，你咪嚟搵我囉。」那麼，他們旗幟之下有多少人？「事實上就好多（人），但出選就唔會出好多，因為開口埋口都係話建制、開明嗰幾票咋嘛。」

<figure>
<img src="https://web.archive.org/web/20210928160511im_/https://www.hkcnews.com/news_新聞/hk-discuss/2018/11/潘焯鴻-中科興業-20181105212201_1ea1_large.jpg" alt="">
<figcaption>田北俊表示，欣賞潘焯鴻在沙中線事件的表現，「喺沙中線，同禮頓、港鐵，佢夠膽做啲嘢，我都幾欣賞。嗰啲咁技術嘅嘢，如果你唔係夠膽為社會公義去講，冇人知㗎。」資料圖片</figcaption>
</figure>

眾新聞隨後向羅永聰查詢是否有意參加直選，他聞訊後笑言：「你想我死咩，點會呀？」羅永聰對於田北俊稱他是團隊一員反應甚大，「平時見面，傾偈畀意見，我係有嘅，但你話我係咪真係喺個團隊裡面去幫佢呢？我就會覺得係誇獎咗我，我邊度、何德何能喺佢團隊裡面呢？」羅續指，跟他「傾偈」、「攞意見」的人，並不限於田北俊，政治素人、泛民、建制都有找過他，「所以你講話『團隊』，我覺得好尷尬，『團隊』好似我喺嗰度㗎喇，好似own咗我、淨係喺裡面咁樣。個現實操作就係，唔同人嚟搵我，我都同佢傾㗎。」

被問到田北俊有意支持的「後生仔」還有什麼人，羅永聰拒絕透露，僅指田北俊可接觸到的光譜非常闊，無論黃、藍營陣都有人可以「傾到偈」，而與田理念相近、「傾到偈」的人為數不少。羅重申：「唔係『一班人』，如果用『一班人』去理解，個方向就錯晒。其實係唔同嘅人，佢（田北俊）認識佢哋，嗰啲人亦會主動搵佢，有好多唔同圈子嘅人傾偈都有……唔好誤會係一個單一嘅整體，唔係囉，係唔同（人），來自四方八面嘅都有。」他們會在哪些界別出選？羅永聰形容，仍處於「煲水階段」，「我唔係佢哋（田北俊、曾俊華、周梁淑怡、劉健儀）每次食飯傾偈都喺度，但我就聽唔到咁清楚、咁具體。」

<figure>
<img src="https://web.archive.org/web/20210928160511im_/https://www.hkcnews.com/news_新聞/hk-discuss/2017/03/財政司司長-羅永聰-特首選戰-20170315123412_fbde_large.jpg" alt="">
<figcaption>羅永聰（右一）被視為曾俊華競逐特首時的「幕後軍師」。資料圖片</figcaption>
</figure>

### 料票源七成淺藍、三成淺黃

反修例運動之後，社會極度分化，中間派彷彿兩面不是人。田北俊憑什麼認為中間路線有機會贏得議席？

田北俊指，不會評估成功率多高，才決定參選與否，又指無論做生意或從政，也有經過失敗，然後東山再起的個案。不過，他預期可以吸納到政治光譜中淺藍及淺黃的票，並以立法會選舉比例代表制分析指，新界東、新界西各9席，其團隊的候選人若得約一成選票，便能贏得一席。「只要45%黃、45%藍，有10%係淺黃、淺藍，我已經可能攞到個議席。」

他相信，很多市民與他們想法相似，都希望「社會和諧」、「警民衝突減低」，也希望香港人與內地人互相不滿的情況降低、一國與兩制「和諧啲」，「我覺得係好多（票源）嘅。到投票，佢哋投番我哋中間路線。如果你用黃溝藍，咁可能係綠色啦……我覺得我哋綠色可能係淺藍七成，淺黃都有三成。好多淺黃嗰啲寧願黐埋我哋度，都唔黐埋深黃嗰邊。」

團隊有否做過民調？如何評估中間路線的勝算？田北俊說，民調、評估仍言之尚早，「特別係香港而家個情況、北京同香港嘅關係、北京同嘅貿易戰，而家疫情搞成咁樣，全世界經濟，包括美國，都係好大件事。或者到9月初立法會選舉，市民嗰一票點投，係好難評估㗎喎，而家真係評估過早……你今日做嘅民調，都唔會答到你一個具體。」

田北俊支持的潘焯鴻，近月在土耳其設廠生產口罩，計劃將首批100萬個口罩部份供應本港一間黃店作零售。田北俊受訪時確認，有份投資90多萬元讓潘到東歐搜羅口罩及設廠，不過，他表示對中科與黃店的合作不知情，又指如何賣口罩是潘自行決定，事前沒有知會他，他亦不會過問，「你問我，我就唔支持嘅，我就覺得應該兩邊都派。」

<figure>
<img src="https://web.archive.org/web/20210928160511im_/https://www.hkcnews.com/news_新聞/hk-discuss/2020/03/口罩短缺-田北俊-20200304224201_ea8e_large.jpg" alt="">
<figcaption>田北俊與鍾國斌等人，上月在上水火車站外天橋派口罩，易拉架有田北俊的大頭照，寫著「給香港一個希望」。田北俊Facebook圖片</figcaption>
</figure>

相關報道：   
 [與田北俊合作生產口罩為選舉鋪路？中科潘焯鴻否認有關　僅稱「積極考慮參選」   
](https://web.archive.org/web/20210928160511/https://www.hkcnews.com/article/27544/%E6%BD%98%E7%84%AF%E9%B4%BB-%E7%94%B0%E5%8C%97%E4%BF%8A-%E7%AB%8B%E6%B3%95%E6%9C%83%E9%81%B8%E8%88%89-27554/) [中科潘焯鴻土耳其設口罩廠　投資90多萬料半年回本　香港由黃店發售](https://web.archive.org/web/20210928160511/https://www.hkcnews.com/article/27545/%E6%BD%98%E7%84%AF%E9%B4%BB-%E4%B8%AD%E7%A7%91%E8%88%88%E6%A5%AD-%E5%8F%A3%E7%BD%A9%E7%9F%AD%E7%BC%BA-27545/)

### 「大統戰」

如今黃藍極度分化，做「牆頭草」恐怕不易，但田北俊說：「你問我，我就話搞緊大統戰。我覺得呢啲應該中央啲統戰部做，香港政府應該做，泛民都應該做。大統戰，我只係統戰到香港一大堆咁嘅人，牆呢邊我又擸過嚟、牆嗰邊又擸過嚟，咁我咪多啲。」

商界馬首是瞻的香港首富、長實創辦人李嘉誠，在反送中運動期間開腔呼籲執政者對年輕人「網開一面」，又出錢資助受社會動盪影響的商戶，到近月香港鬧口罩荒，他再出手向市民、醫護提供口罩，民間形容他是「最強黃絲」。同屬商界的田北俊表示，李嘉誠必然是「藍」，但他欣賞李嘉誠「 佢企番嚟香港仔嗰邊」。

<figure>
<img src="https://web.archive.org/web/20210928160511im_/https://www.hkcnews.com/news_新聞/hk-discuss/2020/02/口罩-李嘉誠-20200219155624_1fe9_large.jpg" alt="">
<figcaption>李嘉誠早前從紐西蘭購置5000套保護衣，送予香港前線醫護。網上圖片</figcaption>
</figure>

> 如果照上次（區議會）選舉係六四，黃嘅、泛民贏，即係（黃絲）嗰邊佔多。如果嗰邊咁樣讚李嘉誠先生，可能對佢嚟講仲好，因為多人嘛。有幾多藍絲真係鬧佢變黃絲呢，我亦都冇乜留意。一個超級富豪，我覺得好難做黃絲，一定係藍。全世界邊個真係做生意賺好多錢唔係藍，變咗黃？包括我自己，我都係藍，我未有耐未有李嘉誠咁有錢，但我覺得愈有錢就愈藍㗎喎。但如果市民咁樣讚賞佢，有好多嘢，佢企番嚟香港仔嗰邊，呢個我絕對係欣賞。黃嗰邊讚佢，藍嗰邊唔敢鬧佢。

那麼，李嘉誠是否做到田北俊口中的「大統戰」？「我覺得李嘉誠做到一樣嘢，就係香港政府想撥火、撥個仇富情緒，就撥唔起喇。而家啲後生仔就鬧晒香港政府、鬧林鄭唔掂，就冇話嗰啲工商界唔掂。可能李嘉誠就代表咗工商界，有個李嘉誠出嚟，就撐晒商界唔係衰人，而家衰人係政府。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210928160511/https://www.hkcnews.com/aboutus/#subscribe)
