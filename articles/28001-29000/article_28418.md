---
title: "【法庭停擺】抗爭者辯護律師文浩正：控方可拖慢交文件證據　影響保釋申請"
date: "2020-03-31"
author: "記者莊曉彤"
category: "眾聞"
tags:
  - "文浩正"
  - "法庭停擺"
  - "反送中案件"
url: "https://web.archive.org/web/20210712041529/https://www.hkcnews.com/article/28418/%E6%96%87%E6%B5%A9%E6%AD%A3-%E6%B3%95%E5%BA%AD%E5%81%9C%E6%93%BA-%E5%8F%8D%E9%80%81%E4%B8%AD%E6%A1%88%E4%BB%B6-28418/%E3%80%90%E6%B3%95%E5%BA%AD%E5%81%9C%E6%93%BA%E3%80%91%E6%8A%97%E7%88%AD%E8%80%85%E8%BE%AF%E8%AD%B7%E5%BE%8B%E5%B8%AB%E6%96%87%E6%B5%A9%E6%AD%A3%EF%BC%9A%E6%8E%A7%E6%96%B9%E5%8F%AF%E6%8B%96%E6%85%A2%E4%BA%A4%E6%96%87%E4%BB%B6%E8%AD%89%E6%93%9A-%E5%BD%B1%E9%9F%BF%E4%BF%9D%E9%87%8B%E7%94%B3%E8%AB%8B"
original_url: "https://www.hkcnews.com/article/28418/%E6%96%87%E6%B5%A9%E6%AD%A3-%E6%B3%95%E5%BA%AD%E5%81%9C%E6%93%BA-%E5%8F%8D%E9%80%81%E4%B8%AD%E6%A1%88%E4%BB%B6-28418/%E3%80%90%E6%B3%95%E5%BA%AD%E5%81%9C%E6%93%BA%E3%80%91%E6%8A%97%E7%88%AD%E8%80%85%E8%BE%AF%E8%AD%B7%E5%BE%8B%E5%B8%AB%E6%96%87%E6%B5%A9%E6%AD%A3%EF%BC%9A%E6%8E%A7%E6%96%B9%E5%8F%AF%E6%8B%96%E6%85%A2%E4%BA%A4%E6%96%87%E4%BB%B6%E8%AD%89%E6%93%9A-%E5%BD%B1%E9%9F%BF%E4%BF%9D%E9%87%8B%E7%94%B3%E8%AB%8B"
---

# 【法庭停擺】抗爭者辯護律師文浩正：控方可拖慢交文件證據　影響保釋申請

因武漢肺炎疫情持續，法庭已經停擺2個月，這是2003年沙士時也不曾出現的情況。終審法院首席法官馬道立上周表示，各級法院因法庭停擺而受影響的案件數目，佔全年案件量近18%。

法政匯思成員、去年起為反送中運動被捕者辯護的律師文浩正表示，明白法庭受疫情影響，但一再延期處理案件，被告人的利益難免受影響：「因為法庭停擺，控方就唔需要做文件處理，或者進度比較緩慢，咁嘅時候，法庭就只可以倚靠控方嘅聲稱（指控），將佢繼續還押，呢個就係個不公平性。如果案件正常推進嘅時候，隨著案件嘅發展、證據嘅披露，其實可能就知道控方案件嘅強弱，咁就會影響保釋申請。」以他所知，有一些被告的保釋申請，便是因控方案情未有進展而要繼續還押。

<figure>
<img src="https://web.archive.org/web/20210712041529im_/https://www.hkcnews.com/news_新聞/hk-discuss/2020/03/律師-文浩正-大學線-20200330215725_1659_large.jpg" alt="">
<figcaption>文浩正律師是法政匯思前召集人，現為成員。大學線資料圖片</figcaption>
</figure>

司法機構自1月29日起，大部分時間只處理緊急和必要的法庭聆訊及事務，根據司法機構3月25日提交給立法會的 [文件](https://web.archive.org/web/20210712041529/https://www.legco.gov.hk/yr19-20/chinese/panels/ajls/papers/ajlscb4-436-1-c.pdf) ，「此等緊急和必要的法庭程序和事務，包括新羈押案件、緊急保釋覆核及緊急民事事宜的聆訊。」

文浩正律師表示，司法機構正在盡快處理被告人還押的案件，今個星期辦公的裁判法院已由1間增至3間，務求讓法庭作出指示是否要繼續還押，抑或批准保釋。文說：「法庭嘅原則就係一啲還押嘅案件，通常優先處理，尤其未定罪嘅，因為佢係無咗自由，所以你見到司法機構而家嘅資源，大都係處理緊還押嘅人。因為佢未定罪，（如果最後脫罪）將來佢坐咗嘅監，咪變咗冤枉監。」

為逾百名抗爭者辯護的文浩正表示，很多被告人不獲准保釋，他明白一般不獲准保釋的原因，是因為控方指案情嚴重，法庭憂慮會有潛逃風險或在保釋期間再犯。另有部分被告因為還押了一段時間，衡量過控罪、案情嚴重性後，法庭會考慮批准保釋。但文指，有些案件是因為控方準備不足或進度緩慢，導致被告遭延長還押。

他解釋：「點解刑事案件間唔中要上庭，同民事有啲唔同，就係佢要確保個案件係進行緊。咁有啲控方無準備好嘅案件，又未交到證據俾辯方，即係唔夠證據，淨係靠佢嗰個指控將被告還押。因為法庭停擺，控方就唔需要做文件嘅處理，或者進度比較緩慢，咁嘅時候，法庭就只可以倚靠控方嘅聲稱，就將佢（被告人）還押，呢個就係個不公平性。」

文浩正提及上周五（27日），「法院有個case，官覺得，警察好多嘢都未做好、唔理想，所以限定控方喺4個禮拜交個（進度）報告。但係最後，個官都仲係只可以依賴控方而家有嘅指控，拒絕咗被告嘅保釋申請。」 文浩正認為，這個情況在疫症爆發前已經出現，但法庭停擺後，情況更趨嚴重。

他亦留意到：「因為佢哋（被告人）喺入面嘅資訊唔多，佢哋唔知道發生咩事，好多時候只係會被通知幾時上庭，跟住後嚟又取消咗，所以知道佢哋都有好多忐忑，因為佢唔知道自己案件係點。」

<figure>
<img src="https://web.archive.org/web/20210712041529im_/https://www.hkcnews.com/news_新聞/hk-discuss/2020/03/終審法院首席法官-馬道立-20200325203625_2228_large.jpg" alt="">
<figcaption>終審法院首席法官馬道立日前開腔，為視像聆訊等方式「開綠燈」。港台照片</figcaption>
</figure>

文浩正表示，即使保釋獲批，但因為法庭暫緩處理答辯等程序，案件只能一拖再拖，「佢係會受到一啲佢哋覺得唔方便嘅保釋條件所限制，譬如話唔可以離開香港。所以表面上好似無問題，實際上就會有啲唔合理嘅限制喺度，確實會令到佢哋好唔舒服。」文指，被告人會問律師：案件怎樣發展、幾時審、幾時完，但律師也答不出，被告人就更加無法規劃日後的路，甚至感到相當焦慮。

文浩正認為，現時情況不理想，「舉個例有個案件，喺呢段時間取消咗，本來今日審訊，但要重新排期，喺裁判署嘅角度，究竟佢排到幾時呢？如果排到下個星期，會唔會下個星期又唔開呢？我見到有啲案件，因為疫情而取消咗多過一次嘅聆訊，即係你排完再排，所以對佢哋嚟講好大影響。雖然我明白有啲地方係控制唔到嘅，你話疫情幾時完鬼知咩。」他指，3月下旬取消的審訊，最快都要排到5月。

法律界又怎樣看法庭停擺？「我估一開始大家諒解嘅，大家都知道呢個係無可抗逆嘅一個情況，大家都希望快啲去處理，亦都知道公眾安全嘅重要性。但係隨著個時間，有啲無奈同洩氣，本來諗住開番，但點知又停擺，咁就開始有啲討論，究竟係咪應該諗一啲其他方法，例如電子科技嘅協助。大家起碼都唔使手停口停，或者甚至更重要係，唔好俾啲案件堆積。另一方面大家都好驚，再開番嘅時候唔知點樣應付堆積如山嘅工作，所以個心情係非常複雜。」

法庭停擺期間，文浩正只能同客人開會、給予法律意見、睇文件，做好一切上庭的準備，另外就是多了探監。他所在的律師團隊，為過千名因反送中運動被捕的抗爭者辯護，他手頭正協助被控的逾百人。

疫情導致法庭停擺，亦似乎暫緩了社會運動，文浩正有向還押中的抗爭者解釋疫症之下、牆外的世界，部分被告人會因為疫情帶來不確定性而感到擔憂，但沒有懼怕。「大家都覺得有啲，喺呢個情況之下令到個運動『暫停』啦，呢個係出乎大家意料之外，大家都明白嘅。但係呢，佢哋無喪失信心。」有獄中的抗爭者向他表示，覺得香港人會越戰越強，相信疫情過後士氣更高漲，「佢真係咁樣講嘅，話嗰團火唔會滅。」

<figure>
<img src="https://web.archive.org/web/20210712041529im_/https://www.hkcnews.com/news_新聞/hk-discuss/2019/07/728上環衝突-20190731191827_17dc_large.jpg" alt="">
<figcaption>去年7.28被捕的44人被控暴動罪，7月31日隨即提堂，大批市民冒雨到東區裁判法院聲援。有關案件原本排在3月初審訊，因為疫情要延期。資料圖片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712041529/https://www.hkcnews.com/aboutus/#subscribe)
