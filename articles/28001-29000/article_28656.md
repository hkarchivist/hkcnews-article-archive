---
title: "35歲火鍋店老闆林瑞華考慮挑戰「廿蚊張」：若飲食界選民人數達7000，有得打"
date: "2020-04-12"
last_updated: "2020-04-14 18:51:19"
author: "特約記者陳零"
category: "眾聞"
tags:
  - "林瑞華"
  - "飲食界功能組別"
  - "廿蚊張"
url: "https://web.archive.org/web/20210121180955/https://www.hkcnews.com/article/28656/%E6%9E%97%E7%91%9E%E8%8F%AF-%E9%A3%B2%E9%A3%9F%E7%95%8C%E5%8A%9F%E8%83%BD%E7%B5%84%E5%88%A5-%E5%BB%BF%E8%9A%8A%E5%BC%B5-28905/35%E6%AD%B2%E7%81%AB%E9%8D%8B%E5%BA%97%E8%80%81%E9%97%86%E6%9E%97%E7%91%9E%E8%8F%AF%E8%80%83%E6%85%AE%E6%8C%91%E6%88%B0%E3%80%8C%E5%BB%BF%E8%9A%8A%E5%BC%B5%E3%80%8D%EF%BC%9A%E8%8B%A5%E9%A3%B2%E9%A3%9F%E7%95%8C%E9%81%B8%E6%B0%91%E4%BA%BA%E6%95%B8%E9%81%947000%EF%BC%8C%E6%9C%89%E5%BE%97%E6%89%93"
original_url: "https://www.hkcnews.com/article/28656/%E6%9E%97%E7%91%9E%E8%8F%AF-%E9%A3%B2%E9%A3%9F%E7%95%8C%E5%8A%9F%E8%83%BD%E7%B5%84%E5%88%A5-%E5%BB%BF%E8%9A%8A%E5%BC%B5-28905/35%E6%AD%B2%E7%81%AB%E9%8D%8B%E5%BA%97%E8%80%81%E9%97%86%E6%9E%97%E7%91%9E%E8%8F%AF%E8%80%83%E6%85%AE%E6%8C%91%E6%88%B0%E3%80%8C%E5%BB%BF%E8%9A%8A%E5%BC%B5%E3%80%8D%EF%BC%9A%E8%8B%A5%E9%A3%B2%E9%A3%9F%E7%95%8C%E9%81%B8%E6%B0%91%E4%BA%BA%E6%95%B8%E9%81%947000%EF%BC%8C%E6%9C%89%E5%BE%97%E6%89%93"
---

# 35歲火鍋店老闆林瑞華考慮挑戰「廿蚊張」：若飲食界選民人數達7000，有得打

身兼香港中小企食店聯盟召集人及香港美食車聯盟主席的林瑞華（Gordon Lam），現年35歲，於2017年2月參加「美食車先導計劃」而涉足飲食業，行業年資僅3年。他今年1月加入公民黨，近日表示積極考慮參選立法會飲食界功能組別，挑戰做了20年的自由黨張宇人。林瑞華和黨友陳淑莊等人日前被拍得在深水埗酒吧出現，他們指是在該處開會，但建制派包括張宇人，以至兩任特首林鄭月娥、梁振英，炮轟他們涉違「限聚令」，政府更指要交警方跟進，張宇人則叫他們「不要連累飲食界」。

林瑞華這位政治新秀，難道有機會威脅政壇元老？當下他想問「廿蚊張」一個問題：「咁多方面可以做，究竟這20年，你做咗咩呢？」

<figure>
<img src="https://web.archive.org/web/20210121180955im_/https://www.hkcnews.com/news_新聞/hk-discuss/2020/04/公民黨-飲食界功能組別-林瑞華-20200408195352_2bae_large.jpg" alt="">
<figcaption>林瑞華指，肺炎疫情對飲食業打擊沉重，更需要業界代表發聲，以謀長遠健康發展。Alex Ma 攝</figcaption>
</figure>

**批規管行業條例過時**

林瑞華隨即舉了工廈食堂為例：「1960、70年代，因為工業蓬勃發展，所以要發一個食堂牌照，應付大批去工廠返工的人；但而家都2020年，仲用同一套法例監管工廠食堂。作為業界代表，係咪有需要在立法會提出更新法例呢？唔係視而不見，避而不談，淨係『放蛇』，而無真正處理問題。點解有咁多工廠大廈食堂，係因為有咁嘅需求，但政府無理由用一條五、六十年前的法例，監管而家的食肆。」

他自2017年底，與友人在黃埔合資經營火鍋店616七桌子，有實戰經驗：「例如糧食入口，好似豬牛，而家都係大陸供港。以前可以外地供港，但因為英國瘋牛症之後停止了，而家供港新鮮牛肉嚴重不足，每日大約50隻，價格同數量都被控制，直接影響營運成本。雖然豬無規定要國内，但而家99%係內地，都係五豐行壟斷；舊年有非洲豬瘟，豬肉價格急升，作為業界代表，有無諗過點樣解決問題？有無諗過喺外地，譬如韓國、台灣等，引入競爭？定係推俾漁農界代表？但呢啲全部影響業界營運。」

林瑞華提到，他2003年中七畢業後，第一份工是做物流倉，在葵涌4號碼頭上班，朝8晚10 ，底薪連津貼只5000元。後來轉做船務，經介紹下加入展覽公司：「初期安排展品物流，後來開始做design setup （搭建展攤），主力做外國的展覽。」他說，展覽生意不錯，算是為他帶來第一桶金：「本身喜歡飲酒，加上2009年 （免紅酒稅）出現紅酒熱潮，就去讀品酒，後來搞wine tasting workshop，教大學生品酒。」

<figure>
<img src="https://web.archive.org/web/20210121180955im_/https://www.hkcnews.com/news_新聞/hk-discuss/2020/04/七桌子×樺得園-美食車-黯然銷魂漢堡-20200410005612_1016_large.jpg" alt="">
<figcaption>林瑞華的「七桌子×樺得園」美食車，主打「黯然銷魂漢堡」。網上圖片</figcaption>
</figure>

**美食車淪為政治犧牲品**

林瑞華一直想開餐廳：「2010年後的香港，租金貴到小食店都afford 唔到，有好多旅客，但只可以容納藥房、金舖。」直到2015年，他萌生辦美食車的念頭：「美食車無租金限制，泰國、韓國都有美食車， 點解香港無呢，所以就諗住引入，搞咗好耐至搵到方法在丹麥訂咗架返嚟香港改裝。」直到2017年初，政府宣布推出美食車先導計劃，他成功中標，成為「七桌子×樺得園」的車主，以「黯然銷魂漢堡」（菠蘿包内以美國豬肉自製叉燒，配流心蛋及雜菜）作主打。

林瑞華就在當時組織香港美食車聯盟，並成為主席，有機會與政府部門傾談政策：「美食車分前後期，前期蘇錦樑 （時任商務及經濟局局長）時期，政府好配合。後期林鄭上任後，由邱騰華接手商經局，美食車變咗孤兒仔。」他形容，飲食業的生存空間受政府政策支配：「美食車用旅遊主導，缺乏本地市場連繫性，依賴遊客。去年反送中時，無晒遊客，生意一開始就跌咗八、九成，但政府守舊，完全無檢討。」

結果，美食車只好自救：「我連自己婚禮都轉咗美食車婚禮，話俾政府知有咩生存空間，但政府都係唔願郁。美食車由曾俊華 （時任財政司司長）提出，可以想像每樣嘢都牽涉政治，美食車正正係政治下的犠牲品，所以令我反思要投身政治圈。」 他說曾約見張宇人：「佢話可以約到邱騰華，結果不了了之；另一次見，係上佢電台節目 《金漆照牌》介紹美食車。」目前，他的「七桌子」美食車已交由拍檔打理，而整個美食車政策已被打入冷宮，旅遊事務署網站指目前「美食車暫停營運，直至另行通告。」

林瑞華認為，作為業界的代表，必須了解行業不同的運作，「茶餐廳同火鍋、酒吧的運作已不同，最少要知道佢哋面對的處境同問題；作為代議士，就係要為我哋發聲，知道有咁嘅事，你有無去代我哋跟進？一個議員可以做好多嘢，可以約政府部門見面、俾建議，唔係吓吓企喺政府嗰邊，真係要企係業界、選民角度去睇。」

張宇人已循功能組別，出任飲食界議員20年。林瑞華認為，其一是香港人向來政治冷感，其次業界以往選民登記率偏低。「在2萬8千幾個牌照中，選民登記好似係5000，佔兩成都無，投票率更是排尾二。因為做飲食，多數老細自己做，由朝做到晚，唔會有精神、時間去理。」近日，他組織義工隊，走遍18區替食店做選民登記。

<figure>
<img src="https://web.archive.org/web/20210121180955im_/https://www.hkcnews.com/news_新聞/hk-discuss/2020/04/飲食界功能組別-林瑞華-公民黨-20200408195317_2711_large.jpg" alt="">
<figcaption>林瑞華組織義工團隊，走遍18區，替食店登記做選民。受訪者Facebook圖片</figcaption>
</figure>

**實戰經驗同聲同氣**

「好多餐廳都係我哋新生代 （80後） 創業，張宇人就一直照顧舊一代，我覺得呢個（選舉） 唔只係政見，而係世代的交替。」他直言，疫情對今場選舉有助力：「凸顯政府有幾無能、凸顯張宇人有幾唔關心、唔了解業界， 令人覺得無得再忍。我係經營者，每樣食材採購、請人，都要自己理，我比較知道大家面對的困難，唔係求其講啲嘢，就係業界代表。」

**林瑞華表示，上屆立法會選舉飲食界選民人數約5000人，今屆登記目標是新增人數可達2000、3000名。截至4月2日新增選民約1100名：「仲有公司票會喺5月截止，會繼續做選民登記；如果總選民人數有7000，勝算50/50，唔係無得打，但又唔一定贏。」**

**他認為，勝負關鍵在於投票率，需要有高投票率才能撼贏張宇人的鐵票 （估計2400張）：「始終自己都開火鍋店、酒吧，比較熟悉而家嘅經營環境，傾起運作時，大家會有同感，「而家面對疫情，同2003年沙士時好唔同，特別係營運成本。沙士時可以10蚊碗雲吞麵、一蚊一隻雞，刺激消費，以前營運成本無咁高，做一轉檯已經夠開支，而家要做幾轉至夠，無可能割喉式減價，因為樣樣都只係賺少少。」**

林瑞華又指，2003年中港合推CEPA和自由行，刺激本港經濟：「相信疫情過後，內地會收緊自由行。呢10年同業將生意放在旅客上，係好的提醒：太著重某方面，一無咗就玩完。」

他批評，張宇人在過去20年，未有為業界帶來新意、新思維：「香港營運成本太高，洗碗、樓面難請人，他有無建議過引入科技幫助業界發展？香港人見流行就一窩蜂去開，結果搞到人人覺得悶 ，但作為業界代表，有無諗過帶嚟新元素？ 有無為業界將香港品牌推廣海外？」他相信，社會運動在疫情完結將持續：「在無旅客情況下，都要靠本土消費，對食店的支持。」

<figure>
<img src="https://web.archive.org/web/20210121180955im_/https://www.hkcnews.com/news_新聞/hk-discuss/2020/04/飲食界功能組別-Civic%20Party-林瑞華-20200408195333_33a2_large.jpg" alt="">
<figcaption>林瑞華說，反送中運動讓他更捨不得離開香港。受訪者Facebook圖片</figcaption>
</figure>

**反送中觸發參選考慮**

觸發林瑞華考慮從政的原因，是去年8月「黃埔出事」：「以前諗法比較保守，我做生意，你唔好搞我；2012年反國教，仲係港豬，有出嚟遊行，但完咗就當做咗嘢。直到2014年雨傘，928放催涙彈，我喺新加坡做嘢，知道細佬行得好前，第一時間飛返嚟；嗰時30歲，有諗點樣為香港做多啲嘢，但自己從商，乜都唔係又無背景，再經過2016年梁天琦被DQ，對政治失望，嗰時諗住努力賺錢移民。」

「去年反送中頭3個月，幾乎個個禮拜出去；最記得第一次黃埔出事 （過百街訪與防暴警對峙），我好嬲，當時仲係梁美芬做區議員，我嗰時同街訪幾好感情，就喺facebook寫話不如我選區議員啦。第二日公民黨搵我，話已經8月，落區都遲（指區選），不如留選立法會，嗰時開始去考慮。」

他今年1月加入公民黨：「政黨中，公民黨喺抗爭付出比較多，好似譚文豪喺抗爭好有決心、付出好多力。公民黨本身以律師為主，佢哋一方面用專業領域去保護呢班年輕人，但又肯走到好前；之前喺前線見到佢哋，令我對泛民觀感改變，亦慶幸成為佢哋一份子，可以出一分力。」

林瑞華坦言，當初無想過黃色經濟圈可以持續：「反映香港人要團結，要堅持，至可以發展落去，而政府只會令香港人更團結。經過呢次運動，自己係唔捨得離開呢個地方，唔會捨得放棄，唔會諗住放棄，因為呢個係自己屋企，太鍾意呢個地方，就更加需要我哋堅持、守護。」

<figure>
<img src="https://web.archive.org/web/20210121180955im_/https://www.hkcnews.com/news_新聞/hk-discuss/2020/04/Civic%20Party-飲食界功能組別-林瑞華-20200408195413_e8ce_large.jpg" alt="">
<figcaption>林瑞華是80後，有感9月立法會選舉是世代交替。Alex Ma攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210121180955/https://www.hkcnews.com/aboutus/#subscribe)
