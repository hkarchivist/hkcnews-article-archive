---
title: "【逆市奇葩】「讀書人書店」網上大熱：名校辦書展多年，賣優質童書贏口碑"
date: "2020-04-15"
last_updated: "2020-04-15 22:31:21"
author: "記者周滿鏗"
category: "眾聞"
tags:
  - "獨立書店"
  - "黃色經濟圈"
  - "讀書人書店"
url: "https://web.archive.org/web/20210712042048/https://www.hkcnews.com/article/28964/%E8%AE%80%E6%9B%B8%E4%BA%BA%E6%9B%B8%E5%BA%97-%E7%8D%A8%E7%AB%8B%E6%9B%B8%E5%BA%97-%E9%BB%83%E8%89%B2%E7%B6%93%E6%BF%9F%E5%9C%88-28964/%E3%80%90%E9%80%86%E5%B8%82%E5%A5%87%E8%91%A9%E3%80%91%E3%80%8C%E8%AE%80%E6%9B%B8%E4%BA%BA%E6%9B%B8%E5%BA%97%E3%80%8D%E7%B6%B2%E4%B8%8A%E5%A4%A7%E7%86%B1%EF%BC%9A%E5%90%8D%E6%A0%A1%E8%BE%A6%E6%9B%B8%E5%B1%95%E5%A4%9A%E5%B9%B4%EF%BC%8C%E8%B3%A3%E5%84%AA%E8%B3%AA%E7%AB%A5%E6%9B%B8%E8%B4%8F%E5%8F%A3%E7%A2%91"
original_url: "https://www.hkcnews.com/article/28964/%E8%AE%80%E6%9B%B8%E4%BA%BA%E6%9B%B8%E5%BA%97-%E7%8D%A8%E7%AB%8B%E6%9B%B8%E5%BA%97-%E9%BB%83%E8%89%B2%E7%B6%93%E6%BF%9F%E5%9C%88-28964/%E3%80%90%E9%80%86%E5%B8%82%E5%A5%87%E8%91%A9%E3%80%91%E3%80%8C%E8%AE%80%E6%9B%B8%E4%BA%BA%E6%9B%B8%E5%BA%97%E3%80%8D%E7%B6%B2%E4%B8%8A%E5%A4%A7%E7%86%B1%EF%BC%9A%E5%90%8D%E6%A0%A1%E8%BE%A6%E6%9B%B8%E5%B1%95%E5%A4%9A%E5%B9%B4%EF%BC%8C%E8%B3%A3%E5%84%AA%E8%B3%AA%E7%AB%A5%E6%9B%B8%E8%B4%8F%E5%8F%A3%E7%A2%91"
---

# 【逆市奇葩】「讀書人書店」網上大熱：名校辦書展多年，賣優質童書贏口碑

疫情下，有書店捱不住結業，但也有書店逆市成功開拓網上銷售，令生意額創新高。走進九龍灣一棟工廠大廈，內有一間兒童書店，擺放著林林種種台灣出版的兒童圖書，間中會有一兩位婦人、小學老師在店內購書。

雖然零售市道低迷，但經營專賣兒童書的「讀書人書店」、人稱「怪獸叔叔」的店主黃先生說，訪問當天有一位媽媽，她的兒子讀名校小學，大手買入7000多元的童書，近月平均每日也做到1萬多元生意。一切，都是黃先生累積得來的成果。

從過去在學校擺書展，到現時轉型做網上零售，在疫市中找到一條生路。黃先生說，全靠平日在學校推廣，以售賣優質圖書和服務成功贏得口碑，儲存足夠的子彈對抗今次疫情。他批評林鄭政府公布兩輪抗疫基金政策緩慢，至今受影響的市民和企業仍未得到支援，「第一筆錢都未俾人，喺到講第二筆」、「7月先派，等你1萬蚊，嗰啲人死咗啦」。

<figure>
<img src="https://web.archive.org/web/20210712042048im_/https://www.hkcnews.com/news_新聞/hk-discuss/2020/04/獨立書店-讀書人書店-20200414205245_1b5d_large.jpg" alt="">
<figcaption>「讀書人書店」在九龍灣一棟工廠大廈，上門客人不多，但網上訂單近日爆升。周滿鏗攝</figcaption>
</figure>

「讀書人書店」自2003年開業，當年正值沙士時期，17年後再面對疫症，黃先生說，疫情初期首先推出75折優惠，另外每天會在 [Facebook專頁](https://web.archive.org/web/20210712042048/https://www.facebook.com/readersbookshophk) 推介至少一本童書，現時已有逾8000個Followers。黃先生向記者展示部分買家留言：「真誠有心，童叟無欺」、「多謝怪獸叔叔耐心地解釋」等。

黃先生自豪地說，書店能夠繼續疫市生存，全靠平日「儲子彈」：「呢頭落單，嗰頭送貨，呢個都係服務嘅一種。」、「你去睇誠品，佢兒童部的範圍大過我，但點有我咁多書，全香港最多台灣童書，一定係呢度，你去商務睇下有幾多本童書，無架嘛。」人稱「怪獸叔叔」的黃先生不願上鏡，透露早年曾在香港電台主持講故事節目，又到學校辦講座等，他亦會因應不同年齡、不同程度的學生，推介合適書籍，令他在名校老師及家長等目標顧客群中，建立品牌，「你求其講本書好睇就信你？梗係唔係啦。」

黃先生形容：「小朋友0至6個月，由爸爸媽媽餵飯，餵飯的過程中你要試飯，熱唔熱啊先俾小朋友食，爸爸媽媽充當餵飯的人；其實書都係一樣，你要先睇過書，先可以介紹俾小朋友，咁呢啲就順理成章成為讀書人。」

疫情期間圖書館關門，學生困在家中。黃先生認為，實體書滿足了部分學生對閱讀的渴求，「圖書館關咗門，好多家長以前唔買書，而家都要買書。」雖然沒統計疫情期問的新顧客佔多少，但他現時平均每日有1萬多元生意額。

<figure>
<img src="https://web.archive.org/web/20210712042048im_/https://www.hkcnews.com/news_新聞/hk-discuss/2020/04/獨立書店-讀書人書店-20200414205223_2dd6_large.jpg" alt="">
<figcaption>黃先生說，兒童繪本系列圖書近日銷量上升，這本《屁屁偵探》過去一周賣了超過170多本。周滿鏗攝</figcaption>
</figure>

黃先生認為，客人大多是慕名而來：「面對危機的時候，就算你個應變方法係點，係咪代表你一定得呢？但原來我呢個書店咁出名，咁多擁躉來幫襯你、支持你，唔係你諗到應變方法就實得。如果以前無Facebook、無網頁，邊個知你啫，你睇我哋Facebook，有8000幾個Followers，如果你宣傳係零，你點救亡都無用，無人知你個書店存在。」

大眾書局早前宣佈全線16間分店結業，近日商務印書館的屯門良景店及佐敦店，亦將於4月中及4月底結業。黃認為，香港做書店主要面對的困難是租金問題，「大眾唔係因為疫情執，佢係借勢執，佢唔想做門市，租金咁貴，香港地有邊個可以開書店？新世界、新鴻基佢自己有商場就可以，李嘉誠咪可以開，佢有間城邦（文化），你普通人幾有誠意都好，走去商場開書店？你做幾錢生意先夠交租？」

黃先生過去的主要業務並不是零售，而是在名校辦書展，是繼7月的香港書展以外最大的收入來源。學校停課多月，他不願意透露失去的生意額，只說原本學校書展的高峰期在2、3月，現時入校生意基本跌至零，只能靠零售收入幫補，幸好網上銷售能支撐書店運作。

<figure>
<img src="https://web.archive.org/web/20210712042048im_/https://www.hkcnews.com/news_新聞/hk-discuss/2020/04/讀書人書店-獨立書店-20200414205200_1cbf_large.jpg" alt="">
<figcaption>這本有關新型冠狀病毒的圖書，書店只購入20本。黃先生說：「電視日日都做緊啦 ，勤洗手，點點點，使唔使再買書睇呀。」周滿鏗攝</figcaption>
</figure>

過去大半年的社會運動，有市民曾發起杯葛由中聯辦全資擁有的「三中商」，會否有更多人藉此改為光顧獨立書店？黃先生說：「咁我唔知喎，第一我無顏色，我唔鍾意染人色；第二就係其實三中商無我哋呢啲書賣，我搶唔到三中商生意，三中商搶唔到我生意。」雖然如此，但黃先生說，書店在去年8月5日大三罷當天指會關門休息，「我唔係話響應，我講休息咋嘛，有個客鬧我哋，話我哋係黃店，以後唔幫襯我哋，跟住被第二啲客喺Facebook圍攻佢。休息係我權利，癡線嘅，我休息關你咩事。」

全球疫情嚴峻，今年7月書展未必能夠如期舉行，黃先生以平常心面對。他認為，即使能夠如期舉辦，家長亦未必願意帶小朋友出外，「香港書展一定辦唔成，無從估計有第三、四、五波，你唔知，無人敢斷言，就算6月之前再無人感染，社區零爆發，一個咁大型的活動，一個人有事，你可能成個場都有事，邊個敢冒呢個風險。」

行政長官林鄭月娥上周表示，由於7月書展或因疫情而取消，政府將預留4000萬元重辦書展，令大部分參展商到時可以免費參展。黃先生批評作用不大，反而應盡快支援有需要的企業，「你成日講廢話無用囉，講咩支援，你俾咗錢先講啦，第一筆錢都未俾人，喺到講第二筆，你乞人憎就係呢度。」、「你講第二筆之前，個個都收咗你頭一筆錢，個個梗係洗耳恭聽，咩每人派1萬蚊，7月先派，等你1萬蚊，嗰啲人死咗啦。」

<figure>
<img src="https://web.archive.org/web/20210712042048im_/https://www.hkcnews.com/news_新聞/hk-discuss/2020/04/讀書人書店-獨立書店-20200414205308_1665_large.jpg" alt="">
<figcaption>讀書人書店門外放著一幅「讀一流書做一流人」的字畫，是一個台灣作家贈送予黃先生。周滿鏗攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712042048/https://www.hkcnews.com/aboutus/#subscribe)
