---
title: "民主派過半或可逼中共攤牌"
date: "2020-04-02"
author: "假才子"
category: "眾說"
tags:
  - "立法會選舉"
  - "立會過半"
url: "https://web.archive.org/web/20210120164148/https://www.hkcnews.com/article/28513/%E7%AB%8B%E6%9C%83%E9%81%8E%E5%8D%8A-%E7%AB%8B%E6%B3%95%E6%9C%83%E9%81%B8%E8%88%89-28513/%E6%B0%91%E4%B8%BB%E6%B4%BE%E9%81%8E%E5%8D%8A%E6%88%96%E5%8F%AF%E9%80%BC%E4%B8%AD%E5%85%B1%E6%94%A4%E7%89%8C"
original_url: "https://www.hkcnews.com/article/28513/%E7%AB%8B%E6%9C%83%E9%81%8E%E5%8D%8A-%E7%AB%8B%E6%B3%95%E6%9C%83%E9%81%B8%E8%88%89-28513/%E6%B0%91%E4%B8%BB%E6%B4%BE%E9%81%8E%E5%8D%8A%E6%88%96%E5%8F%AF%E9%80%BC%E4%B8%AD%E5%85%B1%E6%94%A4%E7%89%8C"
---

# 民主派過半或可逼中共攤牌

筆者早前寫過民主派（包括本土派or whatever你點叫）過半的話，可藉否決財政預算案製造憲制危機。雖然不知多少人有看過該篇文，但近期關於民主派過半製造憲制危機的討論確實是多了，尤其親中派要員如譚耀宗、梁振英等紛紛表態必須阻止民主派過半，可見親中派的確擔心成真。

有朋友向我講，你唔好咁天真，民主派過到半中共都會DQ，根本行唔到跟住嗰幾步。這是對的，而事實上，即使中共唔DQ，關鍵時刻能否民主派全部隊形一致，立法會重選民主派能否維持過半，等等都是變數。但我想講的是，不論民主派過半後做到幾多嘢，至少比起親中派維持過半一切照舊，都能令中共陷入兩難而必須攤牌。

<figure>
<img src="https://web.archive.org/web/20210120164148im_/https://www.hkcnews.com/news_新聞/hk-discuss/2020/04/立會過半-功能組別-立法會選舉-20200402153240_3665_large.jpg" alt="">
</figure>

看上面的簡單化game tree（博弈理論沙盤推演），如果民主派取得過半，中共將面臨是否DQ的選擇，而無論哪一個選擇中共都需要付出代價：不DQ，民主派可能癱瘓政府或製造憲制危機；DQ，除了法律問題，還會逼市民再次上街，還可能成為美國制裁藉口。

換句話講，民主派過半能令中共必須攤牌：是接受要跟民主派談判，還是打壓到底而面對美國制裁。我不會認為中共一定會選擇前者，容許產生偏黃特首云云，所以我跟朋友講我不覺得我好樂觀或天真。我只是認為民主派過半是能破除現時悶局的一步， 即使結果可能是奇蹟vs攬炒。而就算沒有奇蹟，國際關注度肯定高過晒在報章登廣告，和能加強民主派話語權。

老實講，中共到時會點出手真係冇人知。我只可以講多句，由舊年6月到依家都聽過N次中共出手論啦，解放軍出咗未先。咁出解放軍大家都未驚啦，仲有咩好驚呢。唔知呢個諗法又算唔算好天真啦。

<figure>
<img src="https://web.archive.org/web/20210120164148im_/https://www.hkcnews.com/news_新聞/hk-discuss/2020/04/功能組別-立法會選舉-立會過半-20200402144508_1585_large.png" alt="">
</figure>

跟住講講選情。地區直選，民主派暫時初選／協調目標係出23個名單。假設做得唔錯，取得35席中64比的21席，加上超區3席同區一1席就有25席，仲差11席先過半，或者降低要求癱瘓立法會10席都得，咁功能組別仲要贏多10或11席。

上表係2016年功能組別登記選民人數，以及民主派／親中派得票。如派系有多過一名候選人用括號括住。為慳位，選民人數最低的漁農界、金融界、保險界、航運交通界、勞工界、鄉議局等冇列出。教育界、法律界、社會福利界、衛生服務界、醫學界、會計界、資訊科技界等7席已經由民主派贏過，今屆相信都可以。咁就仲差3或4席。

難度唔低。首先目標係建測都園界，上次在親中派有2名候選人下，比姚松炎成功偷襲到，總票數其實係親中派佔多，但睇返差距唔大，有得追的。

工程界，可能由於行業好靠政府工程維生，親中派優勢較大，但呢個界別始終個人票較多，而且過去大半年中產轉態最多，唔係冇機翻盤。

批發零售界，睇落差距唔細，但對比返登記選民人數，其實好多人冇投到票，親中派得票佔全體選民只係少數。如果策動偏黃店主登記投票，並且主攻政府施政失誤同親中派盲目保皇，都有機會的。

飲食界較批發零售界艱難，但始終個人票多，同埋相信業界對廿蚊張都有不滿，不可放棄。體演文出亦都係。

以上5個界別，要贏到3或4席的確有難度，但我覺得值得一試。如果地區直選可以贏到超出預期的22甚至23席，當然更能減低功能的壓力，所以唔好話協調同配票唔重要。最後，除咗叫人登記選民同當日去投票，亦都記得繼續支持黃店，唔好比佢哋執笠呀。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210120164148/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210120164148im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
