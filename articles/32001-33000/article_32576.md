---
title: "入咗閘都無得選　周小龍：仲有13次機會　我信李嘉誠個孫會發聲"
date: "2020-08-04"
last_updated: "2020-08-04 13:02:26"
author: "特約記者陳零"
category: "眾聞"
tags:
  - "周小龍"
url: "https://web.archive.org/web/20210427014916/https://www.hkcnews.com/article/32576/%E5%91%A8%E5%B0%8F%E9%BE%8D-32579/%E5%85%A5%E5%92%97%E9%96%98%E9%83%BD%E7%84%A1%E5%BE%97%E9%81%B8-%E5%91%A8%E5%B0%8F%E9%BE%8D%EF%BC%9A%E4%BB%B2%E6%9C%8913%E6%AC%A1%E6%A9%9F%E6%9C%83-%E6%88%91%E4%BF%A1%E6%9D%8E%E5%98%89%E8%AA%A0%E5%80%8B%E5%AD%AB%E6%9C%83%E7%99%BC%E8%81%B2"
original_url: "https://www.hkcnews.com/article/32576/%E5%91%A8%E5%B0%8F%E9%BE%8D-32579/%E5%85%A5%E5%92%97%E9%96%98%E9%83%BD%E7%84%A1%E5%BE%97%E9%81%B8-%E5%91%A8%E5%B0%8F%E9%BE%8D%EF%BC%9A%E4%BB%B2%E6%9C%8913%E6%AC%A1%E6%A9%9F%E6%9C%83-%E6%88%91%E4%BF%A1%E6%9D%8E%E5%98%89%E8%AA%A0%E5%80%8B%E5%AD%AB%E6%9C%83%E7%99%BC%E8%81%B2"
---

# 入咗閘都無得選　周小龍：仲有13次機會　我信李嘉誠個孫會發聲

**立法會今年未選已被腰斬，報名過程中，出了個「逆權商人」周小龍，是商界罕有「激進」聲音。高調撐學生運動，昔日商界好友紛紛避開，他說生意受影響管不了那麼多，數著自己有13間分店，便有13次機會發聲。他日前再訂造半米高的民主女神像，放置於屯門市廣場分店：「佢哋叫我千祈唔好擺佢哋店，我咪即刻擺佢哋度囉。」此舉擺明「挑機」，也是他形容的13次機會。「香港有好多有錢佬富可敵國，如果50個最大嘅有錢佬行出嚟，仲唔驚呀？」但現實是，富有如李嘉誠說了句「黃台之瓜」亦被打壓：「李嘉誠個仔可能諗緊 (發聲)，或者將來佢啲孫會呢？你要信會發生！就好似參加比賽，你信會贏一樣。」永遠信會贏，是周小龍的人生格言。**

今年6月前，香港人即使知道Chickeeduck是童裝品牌，也未必知道行政總裁是周小龍。6月中，荃灣愉景新城Chickeeduck分店突然擺放了2米高的新民主女神像、市民蜂湧去打卡兼「懲罰」，然後業主拒絕續租。7月初，周小龍宣布參選立法會「體育、演藝、文化及出版界」，並在7月27日獲通知「入閘」。訪問時還在問他的競選策略時，傍晚特首已宣布選舉延遲一年。

<figure>
<img src="https://web.archive.org/web/20210427014916im_/https://www.hkcnews.com/news_新聞/hk-discuss/2020/08/周小龍-20200804120344_2700_large.jpg" alt="">
<figcaption>周小龍是少數獲確認提名資格可入閘的立法會候選人，如今卻要等一年。(Kevin Luk攝)</figcaption>
</figure>

### 即使生意歸零 有責任給市民希望

對於「入閘」都要等一年才有得選，周小龍在8月1日回覆記者說： **「我思考咗一晚，用盡常識分析，都無辦法明白點解特首唔用立法會44條。宣布嗰日係7月31號，立法會選舉係9月6號，44條容許佢延遲14天，即係(延至) 9月尾，亦可能容許佢再延遲多14天，即係到10月中。唔通特首喺呢個階段已經有水晶球，睇到疫情喺9月尾或10月中係點樣，定係佢有能力令疫情每日持續都有爆發呢？」**

訪問在宣布選舉延遲的早上進行，周小龍當時這樣回答：「新加坡疫情嚴重過香港，(國會選舉)都做到。」他認為，倘若政府延遲選舉，必與保皇黨共同付出代價：「做一個比新加坡更遜色嘅政府。」

破局已定，周小龍忽然捲進政治漩渦，有得有失。6年前，他50歲：「嗰時拓展大陸，諗住 60歲上市，然後賣盤。」他坦言以往只是個關心生意的商人，曾經反佔中；而這些過去亦有如「黑歷史」，給翻出來指他忽然「轉黃」。對此，他沒有否認：「轉捩點是去年底我做了一個訪問，覺得自己講得好持平，我話民主社會，遊行示威好正常。」

訪問出街後，他在內地的公司受公安滋擾：「話我係法人，要攞我本回鄉證，過程好 bitter (痛苦)，係商業欺凌失控；支持吓香港示威啫，就講到支持港獨。」

當下他決定岀售內地業務，甚至未有參與「反送中」，就直接把民主女神像搬進店鋪，擊起千重浪，成為唯一支持這場社會運動的零售連鎖店商人。

> **我認晒 (過去)啲立場，我係睇錯，我唔介意你話我食人血饅頭，但你可唔以唔俾我上車。鬧咪好囉，鬧醒我，最好鬧醒埋其他藍絲，等佢哋出嚟投票。**

<figure>
<img src="https://web.archive.org/web/20210427014916im_/https://www.hkcnews.com/news_新聞/hk-discuss/2020/07/功能組別-周小龍-20200706223739_1c99_large.jpg" alt="">
<figcaption>7月6日宣布參選，獲得多位知名藝文界人士包括黃耀明、鄧小樺等撐場。</figcaption>
</figure>

### 信李嘉誠個孫會發聲

被形容為「逆權商人」，似無退路。生意，不管了嗎？「我而家56歲，生意係變零，但我有責任俾個希望個社會，我有13次機會 (Chickeeduck現有13間分店)，希望夠大聲，之後有第二個出嚟接捧 。」 他日前再訂造半米高的民主女神像，放置於屯門市廣場分店：「佢哋叫我千祈唔好擺佢哋店，我咪即刻擺佢哋度囉。」此舉擺明「挑機」，也是他形容的13次機會：「香港有好多有錢佬富可敵國，如果50個最大嘅有錢佬行出嚟，仲唔驚呀？」

但現實是，富有如李嘉誠說了句「黃台之瓜」亦被打壓：

> **李嘉誠個仔可能諗緊 (發聲)，或者將來佢啲孫會呢？你要信會發生！就好似參加比賽，你信會贏一樣。** ****

<figure>
<img src="https://web.archive.org/web/20210427014916im_/https://www.hkcnews.com/news_新聞/hk-discuss/2020/08/周小龍-20200804120332_32e3_large.jpg" alt="">
<figcaption>周小龍與女兒感情要好，參選宣傳片亦由女兒操刀，對於選舉延後一年，她表示屆時只要爸爸繼續參選，她亦會繼續支持，替他製作競選宣傳片。(受訪者提供)</figcaption>
</figure>

<figure>
<img src="https://web.archive.org/web/20210427014916im_/https://www.hkcnews.com/news_新聞/hk-discuss/2020/08/周小龍-20200804120409_1ab9_large.jpg" alt="">
</figure>

### 香港哥爾夫球會不歡迎我

藍轉黃，為「世」所不容。「世」是指他原來的社交圈子，例如經常出入的香港哥爾夫球會。「收到 whatsapp短訊，話我係不受歡迎member，但我係抬起頭咁行入去。」他說不少昔日「波友」割席，又說鋪位將不獲續租：「如果我驚就唔做 (支持社運) 啦！我想佢哋 (世襲會員) 知道，佢哋係 minority (小數)，點解咁鬼惡。」

出選「體演文出」界別，其實有跡可尋。周小龍於2014年出任香港網球總會主席期間，曾讓10名香港網球運動員出戰亞運，是他口中形容「用盡quota (名額)」。

「我做3年網球總會，引入10幾個國際比賽 (包括香港網球公開賽)，係人哋24年(世襲會長)做唔到嘅嘢。」他對體育界較熟悉，提到近期就體育總會管治及內部監察機制旁聽立法會會議，並直斥由港協暨奧委會負責檢討旗下79個體育總會及體育機構太荒謬：「港協暨奧委會會長同足總會長都係霍震霆，即係霍震霆監察霍震霆？」他強調，實在需要有位熟悉「體演文出」界別，又敢於向民政事務局局長進言的議員，為業界發聲。

周小龍的選舉工程，原定是逐票拜會：「有無票都會約見，係咪 waste of time (浪費時間)？選唔到都可以為業界做嘢。我個女係導演，都想佢返嚟搵食。」他坦言，曾問有票的朋友會否票投給他：「佢答話：『對唔住，啓剛 (同界別參選人港協暨奧委會副會長霍啟剛) 年年同我滑雪，我哋係世交。』」

另一名體藝界參選人霍啟剛，擁有超過20個公職，周小龍質疑如遇上有媒體被打壓，對方會否替其發聲：

> **「我同蘇敬恆 (主持) 講，如果有人打壓《城市論壇》，我動員 DBS (二人同為男拔舊生) 資源圍政府總部，因為呢個已經係最neutral (中立) 嘅節目。」他認為，這就是議員的角色。**

他亦曾跟文化界代表會面：「舞台劇係重要嘅本地創作遺產，但超過8成從業員係 freelance (自由工作者)，傾完偈發現呢個係好undervalue 嘅工業，收入比商業低好多，但佢哋好noble，好熱愛這工業。呢個情況需要改善。」運動員亦面對類似的問題：「好多運動員升中六後，攞到獎學金就去外國讀大學，返嚟做銀行家；如果香港運動員退休後，都有公關公司幫佢搵廣告，就會多啲人覺得可以轉做職業運動員。」

<figure>
<img src="https://web.archive.org/web/20210427014916im_/https://www.hkcnews.com/news_新聞/hk-discuss/2020/06/Chickeeduck-周小龍-20200617215804_b0ea_large.jpg" alt="">
<figcaption>在荃灣愉景新城分店擺放了民主女神像，引來市民打卡。</figcaption>
</figure>

  
 特首煞停立法會選舉，意味選舉工程暫停，但周小龍仍身體力行，聯同體育業界向政府提出疫情下的經營方案：「(呼籲) 即刻開返體育設施同場地，俾教練小班教波，其實網球場一對二好安全，要行埋去咪戴返口罩，呢啲係做到，而業界亦有責任建議怎樣安全地經營。」

立法會選舉延遲一年，亦難以確定屆時是否依然「入閘」，樂觀的周小龍則如是說：「延遲一年後，民意可能變成9比1。」

<figure>
<img src="https://web.archive.org/web/20210427014916im_/https://www.hkcnews.com/news_新聞/hk-discuss/2020/08/周小龍-20200804120357_a021_large.jpg" alt="">
<figcaption>周小龍有13間連鎖零售店，自言有13次機會，透過分店發聲，亦希望可以有接捧者。(Kevin Luk 攝)</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210427014916/https://www.hkcnews.com/aboutus/#subscribe)
