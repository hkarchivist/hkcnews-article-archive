---
title: "【結他手確診週記】我帶住結他去亞博治療的日子"
date: "2020-08-06"
author: "特約轉載"
category: "眾說"
tags:
  - "武漢肺炎"
  - "確診病例"
url: "https://web.archive.org/web/20210712045941/https://www.hkcnews.com/article/32670/%E6%AD%A6%E6%BC%A2%E8%82%BA%E7%82%8E-%E7%A2%BA%E8%A8%BA%E7%97%85%E4%BE%8B-32670/%E3%80%90%E7%B5%90%E4%BB%96%E6%89%8B%E7%A2%BA%E8%A8%BA%E9%80%B1%E8%A8%98%E3%80%91%E6%88%91%E5%B8%B6%E4%BD%8F%E7%B5%90%E4%BB%96%E5%8E%BB%E4%BA%9E%E5%8D%9A%E6%B2%BB%E7%99%82%E7%9A%84%E6%97%A5%E5%AD%90"
original_url: "https://www.hkcnews.com/article/32670/%E6%AD%A6%E6%BC%A2%E8%82%BA%E7%82%8E-%E7%A2%BA%E8%A8%BA%E7%97%85%E4%BE%8B-32670/%E3%80%90%E7%B5%90%E4%BB%96%E6%89%8B%E7%A2%BA%E8%A8%BA%E9%80%B1%E8%A8%98%E3%80%91%E6%88%91%E5%B8%B6%E4%BD%8F%E7%B5%90%E4%BB%96%E5%8E%BB%E4%BA%9E%E5%8D%9A%E6%B2%BB%E7%99%82%E7%9A%84%E6%97%A5%E5%AD%90"
---

# 【結他手確診週記】我帶住結他去亞博治療的日子

<figure>
<img src="https://web.archive.org/web/20210712045941im_/https://www.hkcnews.com/news_新聞/hk-discuss/2020/08/亞博館社區治療設施-20200806131541_5c9a_large.jpg" alt="">
<figcaption>結他手Daniel Kin (圖片由作者提供)</figcaption>
</figure>

各位親朋戚友，大家好，我28/7驗到確診了。無錯，我並不是講笑，真真切切的確診了武漢肺炎。

好多朋友可能並不知道，其實有咩病徵呢？我親身的經歷是肌肉痛，我仲以為自己拉背拉傷了。去了中醫朋友到針灸，但佢覺得我個病症有點奇怪，去驗一驗照一照比較好，就驗出事了。

好啦，大家可能比較好奇，28/7確診，問我衛生署有甚麼安排，直到1/8就有了，期間有叫我唔好四圍去，當然我都乖乖的沒有四處走動，但我相信唔理的人居多，因該30/7我已經沒有再肌肉痛了。

<figure>
<img src="https://web.archive.org/web/20210712045941im_/https://www.hkcnews.com/news_新聞/hk-discuss/2020/08/結他手-20200806131745_8b4f_large.jpg" alt="">
<figcaption>帶結他去亞博中心，並不是去玩，是因我需要保持住作為結他手需要的技術。(作者提供)</figcaption>
</figure>

### 8月1日

大家都好關心亞博改建臨時醫療中心，可能有啲朋友看到新聞或連登說有人見到帶結他。沒錯，仲有邊個咁痴線會真係彈結他，呢個痴線佬咪就係我囉。上網見到有啲人留言，話：去玩咩？

其實我想講，並不是去玩，但我需要保持住作為結他手需要的技術，我唔止結他，仲帶了17吋的Mon和PS4 繼續打仁王2。

<figure>
<img src="https://web.archive.org/web/20210712045941im_/https://www.hkcnews.com/news_新聞/hk-discuss/2020/08/亞博館社區治療設施-20200806131717_6bd4_large.jpg" alt="">
<figcaption>睡覺的位置如大家睇新聞一樣，沒有一點的私隱，甚至乎女廁近我個床位，成日都有女病人路過。(作者提供)</figcaption>
</figure>

亞博中心裡，去個廁所都要行五分鐘，定時會開mic叫大家攞飯，午餐晚餐有三款選，比一般醫院飯好吃好多架啦。 沖涼有臨時搭建的沖涼房，沒有沐浴露沒有大家關心的番梘。睡覺的位置如大家睇新聞一樣，沒有一點的私隱，甚至乎女廁近我個床位，成日都有女病人路過。全場靜到一個點，其實只要大叫一聲，就全世界都聽到。

<figure>
<img src="https://web.archive.org/web/20210712045941im_/https://www.hkcnews.com/news_新聞/hk-discuss/2020/08/結他手-20200806131801_26d4_large.jpg" alt="">
<figcaption>亞博中心全場靜到一個點，其實只要大叫一聲，就全世界都聽到。</figcaption>
</figure>

<figure>
<img src="https://web.archive.org/web/20210712045941im_/https://www.hkcnews.com/news_新聞/hk-discuss/2020/08/結他手-20200806131622_5be9_large.jpg" alt="">
</figure>

### 8月3日

醫生話我X Ray 照到肺有點花，oh.. shit，我個肺花了，會唔會死架！？今次悲劇男主角仲唔係我。 然後話驚轉向嚴重，要立即送院啦，跟住上救護車由機場亞博去觀塘聯合醫院。晚上21:07 到了門口，在救護車內等了37mins，終於上房了，我入了高危傳染病房，果一刻覺得，全世界都怕我，除了死，我已經沒甚麼會輸了吧。然後行入病房，見到兩三年輕看似貌美的姑娘話：嘩，呢個好高，仲揹結他喎！

Umm... 我覺得我未來的醫院生捱應該走向極端，一係待遇好，一係待遇差。

皇天不負有心人，得閒要唱下有心人， 護士姐姐都好似幾like我。

<figure>
<img src="https://web.archive.org/web/20210712045941im_/https://www.hkcnews.com/news_新聞/hk-discuss/2020/08/亞博館社區治療設施-20200806131511_2b0a_large.jpg" alt="">
<figcaption>亞博中心裡，去個廁所都要行五分鐘，定時會開mic叫大家攞飯，午餐晚餐有三款選，比一般醫院飯好吃好多架啦。</figcaption>
</figure>

返來3/8晚22:30左右，安頓了一切後，立即問下護士姐姐有冇沖涼用的東西，俾左個病人套裝有沐浴露洗頭水仲有埋牙刷，奶茶咖啡好感動呀！立即洗返個白白，然後你以為我瞓覺了嗎？好精神，打陣機先，由於病房是二人病房，而我是第一位入住，我可以同大佬和謙少打機大聲講嘢啦。

### 8月4日

有位確診的伯伯做我鄰居，雖然佢成日答非所問，言談中聽得出佢好愛佢老婆和仔女，不過成日聽唔到病房個電話響，次次都我聽：阿叔搵你呀！

因為我地係高危傳染病人，所以醫生係唔會接觸我地，只會用病房電話打來問候幾句。所以我向來都話，要多謝就多謝護士姐姐的照顧，因為佢地係會直接面對面同我地送飯送水，量血壓和抽血照肺。

有段小插曲，去到醫院，仲有用一支好長的綿花棒深深咁插入個鼻裡抽取化驗，第一晚被插，我有點怕怕，到4/8晚又要來多次，護士姐姐話：應該你聽日出得院啦，醫生話你有抗體，不過就要撩多一次個鼻。

omg 我縮埋左問：護士姐姐，唔撩得唔得呀，唔制呀。

護士姐姐：你乖啦，好快就走得架啦，點都要撩多下。

然後，呢一世我都記得呢兩下。

<figure>
<img src="https://web.archive.org/web/20210712045941im_/https://www.hkcnews.com/news_新聞/hk-discuss/2020/08/亞博館社區治療設施-20200806131524_1e4f_large.jpg" alt="">
<figcaption>醫生話我X Ray 照到肺有點花，話驚轉向嚴重，要立即送院啦，跟住上救護車由機場亞博去觀塘聯合醫院。</figcaption>
</figure>

### 8月5日

大約14:30醫生話我出得院了，確實已有抗體，等衛生署簽多文件同意我是已經有抗體和可以離開，17:30食埋個醫院的最後晚餐，沖個靚涼就走。臨走前我同伯伯講：阿叔，我走啦，你都好快有抗體就走得架啦，記得聽電話呀！

伯伯：恭喜你呀，走左唔好再返來啦，一路順風！

其實呢兩日都無同佢傾計，同埋佢一講野有點嘈，不過，佢都幾有親切感的伯伯，希望佢好返啦。   
 最後要講下，大家最關心的問題，有咩病徵，有咩後遺症，會唔會氣喘，會唔會跳唔高過1cm，有冇食過咩藥物？

<figure>
<img src="https://web.archive.org/web/20210712045941im_/https://www.hkcnews.com/news_新聞/hk-discuss/2020/08/亞博館社區治療設施-20200806131703_2600_large.jpg" alt="">
<figcaption>我地係高危傳染病人，所以醫生係唔會接觸我地，只會用病房電話打來問候幾句。</figcaption>
</figure>

人人不同的，我留意到好幾個人都話肌肉痛，小弟開頭都痛左幾日，之後就乜事都無，應該就無後遺症，跳高過1cm，不過我計唔到，無氣喘問題。 藥物方面，我有抗體前淨係食過藿香正氣丸，有抗體後就食過兩次抗生素。醫生有問過會唔會測藥，我真係唔敢take啦，佢話會影響情緒，影響個肝功能，影響不斷發燒，影響不育（雖然我未諗住再生）。

Umm... 其實大部分人都一星期左右會有抗體，所以，雖然係好麻煩，又停哂工作，但萬一萬一不幸中肺炎，大家不用怕，理論上殺傷力比感冒發燒還低。不過就要來回地獄又折返人間幾躺。

18:30 我出院啦，不記名的多謝呢段期間知道的朋友的支持鼓勵和伴陪，大家都唔嫌棄我是確診，有的說之後一齊飲酒，放題，夾band，打機等等，多謝大家，我返去自我隔離多14日就同大家見面。

P.S. 我輕左20磅

結他手確診週記   
 8月6日  完

原文載於作者fb [Daniel Kin](https://web.archive.org/web/20210712045941/https://www.facebook.com/daniel.kin.39/posts/10160095898536632?__xts__[0]=68.ARDdKvtsEMlfaXQ0wVlBEHNAFOsJIggPEb3xeK73OMuH-27gP4joZ4VPjNL6hcVrpP_ugnt4KIuR781rFClay8wjVthUOlDxV4UvABM6MVxuUt1jFuKYi7L3Zw-m8BIJZtnBJwBdewDppRnWJMDe7Y88Ukt4yJGIORBmJOSt7fefZYejGk76nnZ9ZmsHZ3TmVJ6G0j2mMQZH9R-DoasiIg-CXoiv50VCClGo-5X1PD2NuWirM6cH3mj3JtrLegLC3r6oJs0nkEazSfAXV3d2VB94InMG0J8_P6VwaFJLvNTXzPswLexg-VtbCNMb_G1osSb3eJbQMJr8dB9WxYjT) 眾新聞獲授權轉載

<figure>
<img src="https://web.archive.org/web/20210712045941im_/https://www.hkcnews.com/news_新聞/hk-discuss/2020/08/結他手-20200806131611_a364_large.jpg" alt="">
<figcaption>出院,輕左20磅 (作者提供)</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712045941/https://www.hkcnews.com/aboutus/#subscribe)

---

![博客 | 特約轉載](https://web.archive.org/web/20210712045941im_/https://www.hkcnews.com/uploads/avatars/b9253e8a-10e3-49ef-b6c4-24b3101fd809.png?1997537264)

**博客 | 特約轉載**


