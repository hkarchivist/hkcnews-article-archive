---
title: "我想嘔呀之袁彌昌自比坂本龍馬"
date: "2020-07-22"
author: "假才子"
category: "眾說"
tags:
  - "袁彌昌"
  - "坂本龍馬"
url: "https://web.archive.org/web/20210712045518/https://www.hkcnews.com/article/32173/%E8%A2%81%E5%BD%8C%E6%98%8C-%E5%9D%82%E6%9C%AC%E9%BE%8D%E9%A6%AC-32173/%E6%88%91%E6%83%B3%E5%98%94%E5%91%80%E4%B9%8B%E8%A2%81%E5%BD%8C%E6%98%8C%E8%87%AA%E6%AF%94%E5%9D%82%E6%9C%AC%E9%BE%8D%E9%A6%AC"
original_url: "https://www.hkcnews.com/article/32173/%E8%A2%81%E5%BD%8C%E6%98%8C-%E5%9D%82%E6%9C%AC%E9%BE%8D%E9%A6%AC-32173/%E6%88%91%E6%83%B3%E5%98%94%E5%91%80%E4%B9%8B%E8%A2%81%E5%BD%8C%E6%98%8C%E8%87%AA%E6%AF%94%E5%9D%82%E6%9C%AC%E9%BE%8D%E9%A6%AC"
---

# 我想嘔呀之袁彌昌自比坂本龍馬

早兩日望吓日本新聞，唔少都開始報道香港選舉，其中《産經新聞》 仲專訪立場姐姐，心諗都幾勤力喎，但再過多日見到有篇訪問袁彌昌，真係即刻好淒厲咁對天大嗌咗一聲「唔好啦掛！Stop making stupid people famous！」再click入去睇，袁氏竟然仲自比坂本龍馬，我想嘔呀.jpg。依單我真係強烈抗議so辱日，傷害感情，應該鄭重向坂本龍馬同日本人民，甚至香港人道歉呀，丟臉丟到國際去。

<figure>
<img src="https://web.archive.org/web/20210712045518im_/https://www.hkcnews.com/news_新聞/hk-discuss/2020/07/袁彌昌-坂本龍馬-20200722053720_a8f9_large.png" alt="">
<figcaption>《產經新聞》網頁截圖</figcaption>
</figure>

簡單總結，佢在訪問中話中間派要促成黃藍修補，就好似坂本龍馬促成薩長同盟，又話香港長遠都係要有普選， 就係大政奉還。

好粗略咁講比唔知係咩的人聽，依個係講緊日本江戶時代，日本唔係由天皇而係由「大將軍」統治， 但各地仍然有好多名義上臣服於大將軍但其實半獨立同有自己軍隊的城主，其中「薩摩」同「長州」（*地方名）兩個城主在一個叫「坂本龍馬」的人促成下化敵為友，是為「 薩長同盟」，後來演變成合作武力推翻幕府。當時的大將軍都感受到威脅，一度提出向天皇交回統治權，即「大政奉還」，不過最終都係無法避免被武力推翻。

#### 所以，其實薩長同盟係推動武力推翻幕府=中央，同埋大政奉還後幕府=中央係滅亡咗㗎喎，袁氏依啲暗示，會唔會犯咗國安法㗎？

而坂本龍馬係促成日本結束幕府，變成明治維新，為理想四處奔波，不惜拋家棄妻（聚少離多咁解）的偉人，在日本備受敬重，經常獲選為日本人最喜愛歷史人物，亦都有好多關於佢思想進步，有國際視野的小故事如（cop維基）：坂本龍馬曾對檜垣直治說：「 今後在室內亂鬥的情況會變多了。我喜歡小太刀，小太刀靈活， 比太刀實用。」之後直治帶了小太刀再見龍馬， 他卻掏出來一柄手槍：「今後是西洋式手槍時代了。」直治帶了槍再見龍馬，這次龍馬掏出一部《萬國公法》並說道：「 未來是『萬國公法』的時代了。」（注：即一早就睇到學習國際法，鬥力不如鬥智的重要）

所以亂咁拎坂本龍馬出嚟比，真係日本人唔嬲我都嬲，人哋唔係一啲五時花六時變，牆頭草，邊度有著數就去lam的跳樑小丑呀。

仲有我唔知《産經》記者係咪特登，最尾補句話， 香港依家應該係似「安政の大獄」多啲喎。安政之大獄，係幕府「大老」（No.2）「井伊直弼」在「安政」年間下令的一次打壓反對聲音的大行動，好多知識分子被捕被殺，甚至高官都被懲罰同炒魷，令幕府內外都更加民怨沸騰。而最後井伊直弼係當街被行刺斬死的，幕府的威信更加速下跌。 所以成件事結果只係令幕府進一步步向滅亡。準確啲講係7年後就滅亡咗。

咁家陣邊個係井伊直弼呢......唔講啦，費事我都犯埋國安法呀。btw因為當年周街武士都係揸住把刀，暗殺係好常有的，坂本龍馬都係被暗殺而死。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712045518/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210712045518im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
