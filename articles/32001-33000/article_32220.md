---
title: "強烈呼籲陳健波參加地區直選"
date: "2020-07-23"
author: "假才子"
category: "眾說"
tags:
  - "陳健波"
  - "沈旭暉"
url: "https://web.archive.org/web/20200723050225/https://www.hkcnews.com/article/32220/%C3%A9%C2%99%C2%B3%C3%A5%C2%81%C2%A5%C3%A6%C2%B3%C2%A2-%C3%A6%C2%B2%C2%88%C3%A6%C2%97%C2%AD%C3%A6%C2%9A%C2%89-32220/%C3%A5%C2%BC%C2%B7%C3%A7%C2%83%C2%88%C3%A5%C2%91%C2%BC%C3%A7%C2%B1%C2%B2%C3%A9%C2%99%C2%B3%C3%A5%C2%81%C2%A5%C3%A6%C2%B3%C2%A2%C3%A5%C2%8F%C2%83%C3%A5%C2%8A%C2%A0%C3%A5%C2%9C%C2%B0%C3%A5%C2%8D%C2%80%C3%A7%C2%9B%C2%B4%C3%A9%C2%81%C2%B8"
original_url: "https://www.hkcnews.com/article/32220/%C3%A9%C2%99%C2%B3%C3%A5%C2%81%C2%A5%C3%A6%C2%B3%C2%A2-%C3%A6%C2%B2%C2%88%C3%A6%C2%97%C2%AD%C3%A6%C2%9A%C2%89-32220/%C3%A5%C2%BC%C2%B7%C3%A7%C2%83%C2%88%C3%A5%C2%91%C2%BC%C3%A7%C2%B1%C2%B2%C3%A9%C2%99%C2%B3%C3%A5%C2%81%C2%A5%C3%A6%C2%B3%C2%A2%C3%A5%C2%8F%C2%83%C3%A5%C2%8A%C2%A0%C3%A5%C2%9C%C2%B0%C3%A5%C2%8D%C2%80%C3%A7%C2%9B%C2%B4%C3%A9%C2%81%C2%B8"
---

# 強烈呼籲陳健波參加地區直選

瘋魔全城萬千收成期人士（下簡稱收成人），簡直是收成人指路明燈、大海舵手、人生摩西的收成界KOL陳健波，早前在FB上反駁沈大屍，再次狠批年輕人沒資格批評收成人，以攬炒破壞他們收成期，並強調不知幾多收成人支持佢，呼籲沈大屍不要顧住吹水呃like呃選票，走出吹水圈方有生路。


{{< video src="https://web.archive.org/web/20200723050225if_/https://www.facebook.com/plugins/video.php?href=https%3A%2F%2Fwww.facebook.com%2Fchankinpor%2Fvideos%2F917099332124189%2F&show_text=0&width=560" >}}


對此，不是收成人的筆者都認同到不得了。 How dare you 沈大屍一個吹水佬，咩成就都未有，唔肯走出舒適圈，只識呃like呃選票，人生冇前途冇生路的後生仔， [夠膽批評收成人](https://web.archive.org/web/20200723050225/https://www.facebook.com/shensimon/photos/a.224514904249334/3438328049534654/?type=3&theater) 。你唔係以為有牛津博士、做過大學教授、去勻全世界、FB有30萬like就係咩成就呀。在冇讀過大學、FB有6萬like、食鹽多過你食米、咩大風浪大場面未見過、年紀大所以肯定識政治同有國際視野過你個後生仔（即使你係政治學／國際關係PhD）、兩次0票當選、代表緊百幾個選民咁多的收成界摩西面前，你咩都唔係，佢一隻手指卒死你呀。

<figure>
<img src="https://web.archive.org/web/20200723050225im_/https://www.hkcnews.com/news_新聞/hk-discuss/2020/07/立法會議員-陳健波-20200723112812_2bdb_large.png" alt="">
<figcaption>陳健波在立法會網頁上的履歷冇顯示讀過大學。立法會網頁截圖</figcaption>
</figure>

不過都要講返轉頭，我咁景仰陳健波，可惜無緣投票比佢表達我支持，頂多只可以在舒適圈like佢的片，其實我真係好恨有機會投票比佢。所以我強烈呼籲陳健波大師走出小圈子，參加地區直選，濟世為懷，普渡眾生。以佢在收成界咁高地位，千萬收成人當佢神咁拜，在選舉論壇上亦都可以掃低晒班攬炒泛暴派，迷途的年輕人相信亦好多會被佢感化（好似我咁），出來直選肯定橫掃千軍，注定會成為全港最高票，鄺俊宇拍幾廿個馬位都追唔上。陳健波，等緊你走出舒適圈，投票比你呀！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200723050225/https://www.hkcnews.com/aboutus/#subscribe)

---

![博客 | 假才子](https://web.archive.org/web/20200723050225im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
