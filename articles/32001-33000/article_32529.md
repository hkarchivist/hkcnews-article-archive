---
title: "李怡剖白：我保守、錯判好多，舊年係人生最大覺醒"
date: "2020-08-02"
author: "記者莊曉彤"
category: "眾聞"
tags:
  - "李怡"
  - "銀髮族"
  - "反送中"
url: "https://web.archive.org/web/20210712045753/https://www.hkcnews.com/article/32529/%E6%9D%8E%E6%80%A1-%E5%8F%8D%E9%80%81%E4%B8%AD-%E9%8A%80%E9%AB%AE%E6%97%8F-32529/%E6%9D%8E%E6%80%A1%E5%89%96%E7%99%BD%EF%BC%9A%E6%88%91%E4%BF%9D%E5%AE%88%E3%80%81%E9%8C%AF%E5%88%A4%E5%A5%BD%E5%A4%9A%EF%BC%8C%E8%88%8A%E5%B9%B4%E4%BF%82%E4%BA%BA%E7%94%9F%E6%9C%80%E5%A4%A7%E8%A6%BA%E9%86%92"
original_url: "https://www.hkcnews.com/article/32529/%E6%9D%8E%E6%80%A1-%E5%8F%8D%E9%80%81%E4%B8%AD-%E9%8A%80%E9%AB%AE%E6%97%8F-32529/%E6%9D%8E%E6%80%A1%E5%89%96%E7%99%BD%EF%BC%9A%E6%88%91%E4%BF%9D%E5%AE%88%E3%80%81%E9%8C%AF%E5%88%A4%E5%A5%BD%E5%A4%9A%EF%BC%8C%E8%88%8A%E5%B9%B4%E4%BF%82%E4%BA%BA%E7%94%9F%E6%9C%80%E5%A4%A7%E8%A6%BA%E9%86%92"
---

# 李怡剖白：我保守、錯判好多，舊年係人生最大覺醒

**縱橫香港傳媒圈半世紀的健筆李怡，在國安法之下繼續在《蘋果》寫專欄。害怕、恐懼是有的，但他說未係時候擱筆，一如去年反送中運動：**

> **好多年青人喺前線都覺得好害怕。問題係，你喺害怕當中，你唔好被恐懼支配咗你。**


**回想2019年社會發生的事，李怡形容是顛覆了自己一直以來對香港的看法，對他有好大衝擊。他說：**

> **我覺得香港唔係咁樣，我覺得香港人好聰明、好精、好識走位，係唔會做呢啲嘢。我喺香港咁耐，我1948年嚟到呢度，我太熟悉。我以為我自己太熟悉。**


**他記得去年的11月13日，那是「中大二橋保衛戰」激烈衝突後的一天。「我真係好驚好驚，中大、理大我真係好驚，夜晚瞓唔著覺喺度喊，好驚。第二朝早佢哋話組織銀髮族去遞信，好少人去。我就跟住啲銀髮族去，去美國領事館遞信。」他說，看著年青人在前線，自己沒勇氣、就算年輕的自己都可能無這份勇氣，但實在覺得太壓抑，總要做點甚麼。**

**84歲的李怡認為，去年是他人生最大的覺醒，而且伴隨著一次又一次誤判。**

<figure>
<img src="https://web.archive.org/web/20210712045753im_/https://www.hkcnews.com/news_新聞/hk-discuss/2020/07/李怡-專訪-20200727182217_1877_large.jpg" alt="">
<figcaption>84歲的李怡與牆上畫像，那是中國著名畫家黃永玉1989年為李怡所繪的速寫。張凱傑攝</figcaption>
</figure>


{{< video src="https://web.archive.org/web/20210712045753if_/https://www.youtube.com/embed/fxQvDKmTUXE" >}}


李怡童年成長於日軍佔領的淪陷區，1948年來到香港讀左校，乃至後來中共建政、三面紅旗、文革十年浩劫，到改革開放、六四屠城、香港主權移交，他從左派走到民主派，大時代裡有他的見證。然而，來到2020年7月的一個下午，李怡卻說：

> **我真係幾廿年經歷過唔少風雨，去年嘅風雨係最大，成個香港變得同以前唔同。**


他最常提起的例子，是「連登仔」去年在一星期內眾籌登報成功。那時為了在6月底舉行的G20峰會引起國際關注香港反送中運動，連登仔6月25日發起眾籌，3個鐘達標，最後籌得670萬港元，成功於6月27至29日在全球9個國家13份報紙登廣告。登報團隊其後又兩次眾籌登報成功，主題分別是8.11警暴、10.1「強国大壽，賀佢老母！」

李怡坦言，以自己的經驗判斷這事不可能成功，但連登仔做到了。

<figure>
<img src="https://web.archive.org/web/20210712045753im_/https://www.hkcnews.com/news_新聞/hk-discuss/2019/06/連登-G20峰會-廣告-20190628212835_19ea_large.jpg" alt="">
<figcaption>去年6月27至29日期間，連登仔在多國報紙登廣告，呼籲G20關注香港事態。資料圖片</figcaption>
</figure>

到警方11月兩度圍攻大學，李怡說夜裡無法入睡，好驚、哭。11月12日中大戰火連天，李怡得悉翌日一早有銀髮族去英、美領事館遞信的行動，「我話弊喇無人同我去，我咁老點去呀。後來有個fans話我同你去，咁就去⋯⋯因為太過壓抑，點都做啲嘢啦，衰衰地都，我係衰衰地架喇。（因為你睇到年青人在現場的情況）係，我自己無勇氣，我就算年青都可能無勇氣做，點都要做番啲啦。好多嘢我係思想追唔上，但我反省。」

記得去年理工大學一戰，他看電視新聞見到好多市民抱怨，說阻住紅隧返唔到工，「電視台好多訪問都係咁講，係NOW，唔係TVB，都係咁講。所以中國同香港政府至會誤判，以為可以舉行區議會選舉（笑）。我當時都係同佢哋想法一樣：咁就死喇，大多數市民都顧自己嘅情況下，呢個選舉仲有嘅？我當時都係咁諗。但嗰朝早（11月24日）行去投票站，嘩，個龍長到咁緊要嘅時候，我就知道，事情已經改變，我知係我自己錯。」

<figure>
<img src="https://web.archive.org/web/20210712045753im_/https://www.hkcnews.com/news_新聞/hk-discuss/2019/11/中大-1112中大衝突-20191113213138_2e86_large.jpg" alt="">
<figcaption>去年11月12日，警方猛攻中大校園。林倩茹攝</figcaption>
</figure>

> **你係老咗，你嘅經驗係唔適合嘅，你係要聽人哋新嘅嘢、新嘅知識，因為任何人都會喺自己嘅經驗裡面跌交，只有不斷地批判自己、不斷地反省自己，人至會進步、社會至會進步、國家至會進步。呢個係我自年青以來，形成一種自我反省、自我批判精神。**


「我最近寫文章都有講，舊年好多嘢喺發生嘅時候我都唔同意，我都覺得你哋最好唔好咁做，你咁做太冒險、太唔值得，但係點啫？你自己唔係佢哋，就唔可以叫佢哋唔做。」李怡坦言，去年6.12的時候，心底裡的說話是想叫人唔好衝、好危險：「唔得㗎你，立法會一定會照過（逃犯條例修訂）㗎，我心裡面咁講。我無講出來、無寫出來，所以無人知，我其實係保守。等到我講出來之後，已經係肯定咗，哈哈哈。」

找來李怡去年6月11日的專欄文章，題為 〈要使百萬人成為力量〉，肯定6月9日百萬人大遊行以及夜裡的衝突，「這次大量年輕人在遊行前幾天，落各區擺街站為遊行宣傳、鼓氣，他們積極參與遊行，甚至入夜也不願散去。最後的警民衝突，絕對是被政府聲明所挑動。」文章最後寫道：「應該還有另一次遊行。期望民陣及各方主事者，能夠事前作周詳商議，想出更好的主意，讓遊行不僅展現氣勢，而且在無功而退的情形下，讓它成為一種力量。」

<figure>
<img src="https://web.archive.org/web/20210712045753im_/https://www.hkcnews.com/news_新聞/hk-discuss/2019/06/包圍立法會-反送中-20190612232150_1767_large.jpg" alt="">
<figcaption>去年6月12日，開啟街頭抗爭戰線。資料圖片</figcaption>
</figure>

印象中的李怡，與青年有偈傾，尤其是本土派。李怡則說無甚接觸，但傾談一次半次也是有的，譬如講時為青年新政的游蕙禎2015年選區議會挑戰梁美芬，李怡主持的電台節目請來她與梁頌恆，但此外無聯絡。「當然佢哋做嘅嘢我係一路睇住，佢哋所做嘅嘢，大家都批評嘅時候，我係支持佢哋嘅。我覺得，點啫、點唔對？你未試過咩？我最唔喜歡人哋，隨便話人哋係鬼、係臥底，好似佢自己一個人係反共，其他都係共產黨特務咁。」

「我一開始寫文章支持佢哋嘅做法，因為點解，因為我都年青過。」李怡認為，青年會犯錯、所有人都會犯錯，但青年有自己的堅持，因為他們少了世俗利益的考慮、操縱、計算、未有家累，可以真誠地追求自己想要的東西。「就係有啲人唔顧原來嘅規則，願意打破規則，咁至有進步。做錯咗，OK啦，邊個無錯啫？」他補充，並非認為青年在某件事做錯了，只是一個籠統的說法。

李怡又想起60年代，法國學生運動、美國民權運動、hippie、黑人民權運動、反越戰，「我睇過晒嗰啲嘢，佢哋嘅暴力、佢哋嘅抗爭激進程度，絕對比香港強好多。嗰時UC Berkeley大學城裡面，最激烈嘅時候，無一個櫥窗嘅玻璃係完整嘅，但嗰度嘅學生後來出來都好有成就。」

李怡說：「老一輩最弊嘅地方，就係用我哋嘅經驗去束縛佢哋嘅想法。」

<figure>
<img src="https://web.archive.org/web/20210712045753im_/https://www.hkcnews.com/news_新聞/hk-discuss/2020/07/加州大學柏克萊分校-言論自由-20200730211227_273c_large.jpg" alt="">
<figcaption>1964年在UC Berkeley爆發的言論自由運動，學生領袖Jack Weinberg被帶上警車後，抗爭者包圍警車並站在警車上。美聯社圖片</figcaption>
</figure>

> **本土，我認為係好自然嘅事，我支持，港獨我就從來無支持過，但我一路都強調一樣嘢，香港人有宣傳獨立嘅言論自由。**


李怡認為，自決是權利、獨立是目標，自決可以有好多選項：聯邦制可以、一國兩制可以、一國一制也可以。「我認為係可以自決、可以自主，因為人係自由嘅，人係獨立嘅。至於你話追求嗰個係咩目標，咁我覺得嗰個目標唔係咁實際，但亦都有啲人覺得，嗰個目標先係最實際嘅，你咪追求嗰個目標。」

猶記得今年六四維園晚會，是為30年來首個遭警方發出反對通知書的晚會。最後燭光依舊照遍維園，但人們吶喊的口號不一樣了，儘管聽得見「平反六四」，但「香港獨立」更響亮。支聯會在以往搭建大台的球場圍成一個圈，繼續晚會的流程，人們在後面的球場圍起更大的圈，叫著「光復香港，時代革命」、唱《願榮光歸香港》。

李怡2017年寫過：「我自己有過六四的體驗和回憶，每年這一天我也會記起和默默紀念，但我的女兒孫兒沒有感覺，也沒有紀念，因此我也不會責備香港的年輕一代對六四沒有感覺。」2018年的6月5日的專欄文章，他則憶述自己當年看見「坦克人」在電視裡的畫面，「這段真實影片把我鎮住了，大半天說不出話來。我的許多想法也因這畫面而凝聚。」

而今，人們在六四晚會喊起了「香港獨立」， 李怡這樣看：

> **係因為佢哋原本（追求）嗰種民主，佢哋覺得唔可能，係啱嘅，事實係，我同意。一國兩制下面，民主係無法子實現，但係，你可以爭取嘅就係我哋可以自主嘅權利。咁當然呢個睇嚟越來越渺茫，所以佢哋覺得，你要中國實現民主、香港至實現民主，嗰樣嘢可能比香港獨立更難喎，都啱架呢個。兩樣嘢都啱。**


李怡認為，不可能有大中華民主、恩賜的民主，一定是本土民主，再上升至中央民主、聯邦民主。

> **我哋舊年成年爭（取）嘅就係自主。而家外國、國際上支持香港嘅，自治、自主，都係爭呢樣，都係支持香港嘅自治，而家Pompeo（美國國務卿蓬佩奧）話睇香港9月選舉。9月選舉睇咩？睇香港有無自主性。**


**後記：**

9月立法會選舉提名期結束前，政府大舉DQ參選人，特首林鄭月娥並在提名期結束當日（31日）宣布引用《緊急法》押後選舉一年，又提請人大釋法處理接下來一年的立法「真空期」問題⋯⋯「香港有無自主性」，還是問句嗎？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712045753/https://www.hkcnews.com/aboutus/#subscribe)
