---
title: "香島中學掛橫額賀國安法　關注組學生：不會放棄發聲　如搞我哋證明學校玻璃心"
date: "2020-07-18"
author: "實習記者胡尚佑"
category: "眾聞"
tags:
  - "香島中學"
  - "七一回歸"
  - "港版國安法"
url: "https://web.archive.org/web/20210712045417/https://www.hkcnews.com/article/32084/%E9%A6%99%E5%B3%B6%E4%B8%AD%E5%AD%B8-%E4%B8%83%E4%B8%80%E5%9B%9E%E6%AD%B8-%E6%B8%AF%E7%89%88%E5%9C%8B%E5%AE%89%E6%B3%95-32084/%E9%A6%99%E5%B3%B6%E4%B8%AD%E5%AD%B8%E6%8E%9B%E6%A9%AB%E9%A1%8D%E8%B3%80%E5%9C%8B%E5%AE%89%E6%B3%95-%E9%97%9C%E6%B3%A8%E7%B5%84%E5%AD%B8%E7%94%9F%EF%BC%9A%E4%B8%8D%E6%9C%83%E6%94%BE%E6%A3%84%E7%99%BC%E8%81%B2-%E5%A6%82%E6%90%9E%E6%88%91%E5%93%8B%E8%AD%89%E6%98%8E%E5%AD%B8%E6%A0%A1%E7%8E%BB%E7%92%83%E5%BF%83"
original_url: "https://www.hkcnews.com/article/32084/%E9%A6%99%E5%B3%B6%E4%B8%AD%E5%AD%B8-%E4%B8%83%E4%B8%80%E5%9B%9E%E6%AD%B8-%E6%B8%AF%E7%89%88%E5%9C%8B%E5%AE%89%E6%B3%95-32084/%E9%A6%99%E5%B3%B6%E4%B8%AD%E5%AD%B8%E6%8E%9B%E6%A9%AB%E9%A1%8D%E8%B3%80%E5%9C%8B%E5%AE%89%E6%B3%95-%E9%97%9C%E6%B3%A8%E7%B5%84%E5%AD%B8%E7%94%9F%EF%BC%9A%E4%B8%8D%E6%9C%83%E6%94%BE%E6%A3%84%E7%99%BC%E8%81%B2-%E5%A6%82%E6%90%9E%E6%88%91%E5%93%8B%E8%AD%89%E6%98%8E%E5%AD%B8%E6%A0%A1%E7%8E%BB%E7%92%83%E5%BF%83"
---

# 香島中學掛橫額賀國安法　關注組學生：不會放棄發聲　如搞我哋證明學校玻璃心

香島中學，好像香港的縮影。在這間「愛國學校」讀書的香港學生，就好像當下香港人的處境。

他，有感跟學校制度、內地同學圈，格格不入。

國安法6月30日晚生效後，他看到校園內一度高掛橫額，寫着「慶香港回歸，賀國安立法」。

在香島，沒有一國兩制，只有一制。香港學生，難道一定要放下自我？

他，年紀小小已不甘心。正如，香港有一些人，拒絕放棄。

他，決心要保護小小腦袋裏的本土意識。

### 國安法後的校園

<figure>
<img src="https://web.archive.org/web/20210712045417im_/https://www.hkcnews.com/news_新聞/hk-discuss/2020/07/香島中學-港版國安法-20200714165321_2689_large.jpg" alt="">
<figcaption>國安法立法後，九龍塘香港中島掛了一幅橫額寫着：「慶香港回歸，賀國安立法」，近日已移除。</figcaption>
</figure>

國安法訂立後的7月2日，香島校園掛上一幅橫額寫着「慶香港回歸，賀國安立法」。在九龍塘香島中學正校就讀中二的朱古力（化名），是學校本土關注組成員之一，曾經向校方查詢為何掛橫額，他引述校長回應指：「政府俾 banner 冇理由唔掛 。」

朱古力認為，香港回歸和國安法立法並無關連，不應將兩者混為一談：「其實係唔明點解學校又一次將政治帶入校園，賀回歸我哋理解到，但係點解要賀立法？」他不滿學校只容許政治正確的活動。5天後，學校將橫額移除，未有解釋原因，朱古力認為與中一收生有關，避免讓家長看到。

國安法下，作為學校關注組成員的朱古力坦言，會盡量避開敏感詞彙，包括「光時」等，因學校有閉路電視監察學生的舉動：「學校入面因為比較多CCTV，錄音方面比較多，因為唔知學校點樣處理呢啲嘢，所以喺學校都會避忌。」但他表示絕對不會就此結束關注組，但可能會減少網上貼文：「盡量都係注意安全為主。以前出post會有嗰句講嗰句，盡量講番多啲校園發生嘅事，例如校長講嘅嘢，會照佢嘅原句講出嚟。而家係每一句都要諗吓，會唔會踩咗條紅線，如果冇踩就繼續出，踩咗就要收番。」朱古力透露，曾經有老師私下提醒他要行事低調，他引述有老師說：「國安法嚟啦，今日唔知聽日事，你自己小心啲，盡量低調啲。」

### 堅持講廣東話

<figure>
<img src="https://web.archive.org/web/20210712045417im_/https://www.hkcnews.com/news_新聞/hk-discuss/2020/06/香島中學-20200626124433_1826_large.jpg" alt="">
<figcaption>兩年前的朱古力，來到高掛五星旗的香島中學叩門。胡尚佑攝</figcaption>
</figure>

朱古力小六畢業後，因為派不到心儀中學，父母便帶著他來到高掛五星旗的香島叩門。小學畢業，人人都憧憬著一個充實開心的中學新生活，朱古力也不例外：「曾經幻想過，入中學之後識到好多朋友，好開心咁樣畢業，之後去Grad Trip。」但現實與他想像中有很大落差，他慨嘆：「而家完全相反，朋友兩隻手數晒，大部份朋友都唔係自己嗰級，又點同我去Grad Trip？」

當年統一派位，朱古力被派到第十幾志願的一間Band 3中學，「嗰時補習老師叫我嚟呢度（香島），因為係Band 1、入大學率高，但佢都同我講咗呢度有政治立場，叫我再考慮吓。」雖然補習老師有溫馨提示過，但他說其實當下未有考慮太多：「嗰時社會氣氛冇咁沉重，都冇乜點諗，叩到門就入嚟。」   
   
 朱古力記得面試時，香島考官要求他朗讀一篇普通話文章，但他不擅普通話，考官對他說：「呢間學校用普通話教，你考慮吓先入。」

最後，香島中學取錄了朱古力。朱古力有感學校成績排名較重要，所以選擇入讀：「普通話諗住可以遲啲先再學。當時覺得點樣都好過本身Band 3嗰間，嗰時都係覺得排名緊要。」回想中一中文科普通話口試，朱古力只是「掹車邊合格」，但到中二的普通話口試就只有40幾分，屬於F級成績。他笑言：「只係中一個老師鬆手啲，普通話都係差唔多。」未入學前，他有想過要學普通話，但如今朱古力卻認為：「覺得自己用唔着，就無謂特登修練一個語言，寧願其他科高分啲，拉番勻普通話口試唔合格。」   
   
 由中一開學那天起，朱古力每天在校園聽到的多是普通話，他身邊說廣東話的人，寥寥可數。老師在堂上及平時也是說廣東話。「玩開嘅朋友都係得3至4個，班上面得5至6個人會講廣東話，平時完全唔會喺學校講普通話同佢吔相處。」朱古力的班別共有30多位學生。

朱古力說，學校一級有四班，分別是兩班中文班和兩班英文班，一般成績較好的學生才能入讀英文班。朱古力指，英文班一般較多內地生：「大陸嗰啲資優生入到嚟香島，都係編去英文班，好少去中文班，因為學校唔會收啲成績唔好嘅大陸學生返嚟。」朱古力也是在英文班。   
   
 雖然班入面，說普通話的人佔大多數，但朱古力稱從未在班上用普通話回應過一句，因覺得廣東話才是香港的本土語言，「呢度係香港，點解我哋要就你，如果我返大陸講普通話係好應該，你嚟到香港就要講番香港土地嘅語言。」說畢後，朱古力再指：「真係完全同佢哋冇交流！」朱古力稱，曾經試過被同班內地生鄙視，被他們揶揄矮小，但他都不以為然，不會理會內地生的說話。   
   
 班際活動、班會活動，朱古力說可免則免。「學校旅行，都係搵番隔離中文班嘅香港同學玩。我唔係好鍾意我嗰班，因為尤其我嗰班比較嚴重，無論上堂定小息都係充滿普通話。」

朱古力坦言，曾經因為沒有和內地生說普通話，被指是歧視內地生：「有時候，啲大陸學生話我哋講廣東話、唔同佢哋講普通話係歧視佢哋。當然我哋繼續講廣東話，冇理佢。」

日常的小息班房內都是普通話，話題大多與中國有關：「通常大陸呢排興咩，佢哋就會傾咩，遊戲同歌嗰啲佢哋都會講。」朱古力直言：「其實都唔知佢哋噏乜......」

### 愈洗腦愈想反抗

<figure>
<img src="https://web.archive.org/web/20210712045417im_/https://www.hkcnews.com/news_新聞/hk-discuss/2020/07/香島中學-20200716171729_3c85_large.jpg" alt="">
<figcaption>香島中學每天早讀時間，會向同學派發《大公報》和《文匯報》。網上圖片</figcaption>
</figure>

學校安排每名中一學生，必須要到內地上軍訓課，以步操為主，教導「團結就是力量」。學校每天早讀時間會向同學派發《大公報》和《文匯報》。每月第一個星期二的早會時間，會升國旗唱國歌，校內電視持續放映大公文匯的報道，「小息好、食飯好，都係播呢啲。」

朱古力憶述運動初期，班上的內地生沒有太大反應，直至街頭出現暴力場面，朱古力偶爾在班房聽到同學在罵「點解要破壞」。令他印象深刻的，是去年11月區議會選舉，民主派大勝，班上同學又罵：「佢哋會話香港人咁鍾意攬炒，攬炒死咗佢算。」朱古力指，不能怪責內地生，但亦不會感化他們：「因為佢哋根本係中國。」

雖然學校一直灌輸他們愛國訊息，但自去年反修例運動開始，當時讀中一的朱古力已經上街，反對政府的議案。一方面是家人對他的影響：「2016年美國大選，嗰時我小學三年班，都冇乜理會。但聽到屋企人傾偈嘅時候，都會講到話美國人可以自己選總統，嗰啲先係真普選。」朱古力在那時候開始思考，後來意識到香港的政治制度：「慢慢先開始發現，香港嘅普選制度、政治制度所有嘢，好多嘢都係唔make sense，例如個特首唔係由民意選出嚟，係小圈子圍內人選，好多政策都唔係貼近民生，都係依附大陸。」

自小五開始，朱古力便自行上網閱讀不同媒體的新聞，訓練多元思考，「希望知道呢個世界發生咩事，嘗試將視野關注香港近呢幾年發生咩事。」朱古力指，他平日什麼新聞都會看，但父母就多數看《蘋果日報》。

<figure>
<img src="https://web.archive.org/web/20210712045417im_/https://www.hkcnews.com/news_新聞/hk-discuss/2020/06/香島中學-20200626124451_2162_large.jpg" alt="">
<figcaption>香島中學的環境，反而增強了朱古力的本土意識。胡尚佑攝</figcaption>
</figure>

香島中學的環境，反而增強了朱古力這個香港學生的本土意識：「聽到講普通話嘅同學，對 佢哋好反感 ，點解要我就你，唔係你就我。我覺得令我更加重視廣東話同埋本土文化嘅價值觀，唔想香港變成大陸二三線城市，喺國際上重要地位都冇埋，淪落為一個中國直轄市。自己生於斯長於斯，都想keep住呢一個本土文化。」

正正因為在這種氛圍下，朱古力去年6月9日獨自站出來，成為了103萬分之一：「因為官逼民反，成件事起因係香港政府硬推《逃犯條例》修訂，唔理民意直上大會二讀，香港人咁大反感係因為政府所作所為，唔理民意，用警暴去打壓香港人，以為解決提出問題嗰個人，就係解決問題。」朱古力談起去年的事，語氣帶點激動。

之後的遊行他都會獨自一人參與，「一個人力量雖然好細，但多幾個人，或者多幾千幾萬個人，力量就會好大，多一個人好過少一個人。」

### 未成功爭取過

去年，朱古力加入學校本土關注組。雖然大多數成員都屬於高年級，但讀中二的他談起政治琅琅上口：「加入係因為想多一個聲音，同埋如果成日聽高form意見，唔理低form，咁個意見好唔平均，對大家都唔好。」學校本土關注組在去年8月底成立，目的是希望為學校帶來多元聲音，讓同學多角度思考、表達反對聲音。

他說，加入關注組並非有宏大理想要將學校改革，而是希望帶來新風氣：「關注組可唔可以改變學校？老實講真係冇可能，但最起碼令到成件事唔好咁離譜，唔會係政治正確，希望可以慢慢變番做政治中立。」香島中學明明是紅色學校，又如何寄望它政治中立？朱古力的意思，是希望香島可以如其他學校般，讓同學多元思考、尊重不同人的意見想法，因這是基本權利。

朱古力過去一年，曾經向學校爭取校內罷課、操場靜坐、設立連儂牆。有成功嗎？朱古力認真想了想，遲疑幾秒後帶點尷尬說：「真係冇......因為校長都話唔到事，好多嘢都冇能力應承我哋。」朱古力說，曾向校方保證所舉辦的活動必定會很和平、不會搗亂、有秩序情況下進行，「但校長每次都話學校盡量唔好有政治活動，唔同老師、唔同學生有佢哋嘅感受同立場，咁樣做對大家都唔好。」

朱古力慨嘆：「佢（校長）成日都話學校入面雖然好似佢最大，但其實佢都話唔到事，所以好多嘢都應承唔到我哋。所以我哋都無謂去坳，因為知道校長背後仲有個校董會，校董會先係最大......」沒有得到校方的批准，關注組都不敢私自在學校發起活動：「大家都知道，如果冇學校承諾嘅話，大家都好驚學校會秋後算帳，學校啲同學都唔會出席，到時活動嘅初心就會冇。」

### 表達自由

記得去年一次中文考試作文題目為《那一次我哭了》，朱古力以發夢方式寫自己一次在中環中催淚彈的經歷，「我嗰時都係寫中咗催淚彈令到自己喊，好心痛香港變成咁嗰啲......」朱古力引述老師閱畢後說：「警察亂咁放放催淚彈同事實不符，有人破壞警察先射催淚彈，然後話我唔合理。」以往從未試過中文作文不及格的朱古力，這篇作文只得39分（50分才及格）。朱古力坦言作文時，已經沒有預料過會高分，但沒想過不及格：「你冇親身經歷過，然後同我講與事實不符？我只係想講番自己想講嘅嘢，但都冇諗過唔合格.......」

訪問中，朱古力提到，他數過學校內有約70部CCTV，每個班房內亦有裝置1部，具收音功能，他曾經向學校反映過，但學校卻以「有特別事情先會用」為由解釋。每天踏進校門，都會有部電視播放內地媒體報道，朱古力記得在去年反修例期間電視報導大約寫着：「暴徒，黃屍，係屍體個屍。亂港分子嗰啲。」朱古力說：「咁嘅敏感時期 （反修例期間），仲播啲咁嘅嘢，博俾人鬧，但佢哋又覺得自己冇錯。」就此他亦曾向學校反映，得到的回覆大約是：「學校會播放報導係傳統，所以會繼續播。」

朱古力慨嘆道：

> 香島係微型香港社會，入到嚟之後，就好似國安法立咗之後，就變成一國一制嘅香港，全部變成普通話，到時就有更多國民教育......


朱古力想像中的香島並非如此，只是渴望教育方式和方針可以不偏不倚，每個老師學生都有言論自由：「我哋學生盡量可以有政治立場，但教育方式同行為都要中立，唔係偏頗一邊、完全接納唔到另一邊聲音。」

「而家睇番1997年，一國兩制可謂係一個笑話，《基本法》保障唔到香港人的權利同自由。但好希望大家仲記得一國兩制，就算大家唔相信一國兩制，至少50年不變都要記得。」

只有14歲的朱古力不但身處在香港這個動盪的社會，更要面對學校種種的反對。國安法來臨，他在學校一舉一動變得小心，他恐懼、擔心，但他沒有放棄，繼續在校內努力爭取一切看似不可能的東西，「我只係發聲，如果咁都搞我哋嘅話，就顯示到間學校有幾咁玻璃心。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712045417/https://www.hkcnews.com/aboutus/#subscribe)
