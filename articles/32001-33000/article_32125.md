---
title: "【7.21一周年】足球FB版主親歷元朗恐襲　盼專頁令人明白不公義：踢波政治不分割"
date: "2020-07-20"
author: "記者曾港深"
category: "眾聞"
tags:
  - "元朗白衣人"
  - "721元朗恐襲"
  - "足球說故事"
url: "https://web.archive.org/web/20210712045446/https://www.hkcnews.com/article/32125/%E8%B6%B3%E7%90%83%E8%AA%AA%E6%95%85%E4%BA%8B-721%E5%85%83%E6%9C%97%E6%81%90%E8%A5%B2-%E5%85%83%E6%9C%97%E7%99%BD%E8%A1%A3%E4%BA%BA-32125/%E3%80%90721%E4%B8%80%E5%91%A8%E5%B9%B4%E3%80%91%E8%B6%B3%E7%90%83fb%E7%89%88%E4%B8%BB%E8%A6%AA%E6%AD%B7%E5%85%83%E6%9C%97%E6%81%90%E8%A5%B2-%E7%9B%BC%E5%B0%88%E9%A0%81%E4%BB%A4%E4%BA%BA%E6%98%8E%E7%99%BD%E4%B8%8D%E5%85%AC%E7%BE%A9%EF%BC%9A%E8%B8%A2%E6%B3%A2%E6%94%BF%E6%B2%BB%E4%B8%8D%E5%88%86%E5%89%B2"
original_url: "https://www.hkcnews.com/article/32125/%E8%B6%B3%E7%90%83%E8%AA%AA%E6%95%85%E4%BA%8B-721%E5%85%83%E6%9C%97%E6%81%90%E8%A5%B2-%E5%85%83%E6%9C%97%E7%99%BD%E8%A1%A3%E4%BA%BA-32125/%E3%80%90721%E4%B8%80%E5%91%A8%E5%B9%B4%E3%80%91%E8%B6%B3%E7%90%83fb%E7%89%88%E4%B8%BB%E8%A6%AA%E6%AD%B7%E5%85%83%E6%9C%97%E6%81%90%E8%A5%B2-%E7%9B%BC%E5%B0%88%E9%A0%81%E4%BB%A4%E4%BA%BA%E6%98%8E%E7%99%BD%E4%B8%8D%E5%85%AC%E7%BE%A9%EF%BC%9A%E8%B8%A2%E6%B3%A2%E6%94%BF%E6%B2%BB%E4%B8%8D%E5%88%86%E5%89%B2"
---

# 【7.21一周年】足球FB版主親歷元朗恐襲　盼專頁令人明白不公義：踢波政治不分割

去年7月21日，元朗發生香港人難以忘懷的事件：白衣人無差別襲擊，警方遲遲不到現場。7.21事件成為反送中運動的一個轉捩點，令民憤及警民對立升級，激起多場大規模示威。

28歲的阿豪是一名攝影記者，也是Facebook專頁「 [足球說故事](https://web.archive.org/web/20210712045446/https://www.facebook.com/Footballtellstory/) 」的版主，他也是7.21當晚元朗站西鐵列車的一名乘客。阿豪說：「上年嘅7.21，我喺元朗站經歷咗一場撕殺。」當晚他由於極度恐懼，沒有勇氣拿出相機記錄事件，這也成為阿豪從事新聞行業6年以來，最大的遺憾。

白衣人惡意阻撓甚至毆打記者，令阿豪明白採訪記錄、報道事實可以是困難重重，阿豪感嘆：「我有一個屬於自己嘅專頁平台，去發表我嘅感受同睇法，7.21之後，我會更加珍惜自己嘅言論自由。我個Page叫『足球說故事』，足球同政治，本來就分割唔到。」

<figure>
<img src="https://web.archive.org/web/20210712045446im_/https://www.hkcnews.com/news_新聞/hk-discuss/2020/07/元朗白衣人-足球說故事-20200717165112_cd3d_large.jpg" alt="">
<figcaption>這是阿豪當日偷偷地以手機拍下的元朗站相片，近百名白衣人聚集在元朗站大堂中央位置。受訪者提供</figcaption>
</figure>

阿豪深呼吸一下，向記者慢慢憶述7.21當晚的事情......

「我係一名攝記，當日我出咗去港島區工作，夜晚出面已經打緊大交（當日港島區有示威衝突，傍晚有人向中聯辦擲漆蛋），陸路封晒。我住屯門，我想快啲返屋企嘅話，只能夠選擇坐西鐵。我記得當日嘅車廂有好多普通市民，睇衣著好可能係出完街或者放工。」阿豪指，他當日完全沒有留意到元朗有白衣人聚集，或已經開始向途人施襲等新聞，因為他的手機沒有電，所以他沒有上網睇新聞或討論區，「我淨係記得喺途中，一直收到一啲寫住『唔好喺元朗落車』嘅air drop。」

晚上11時，阿豪乘坐的列車去到元朗西鐵站，當時有不少人落車，但月台已有好多年輕人向車廂內的乘客呼籲：「唔好落車呀！快啲走呀！下面有班白衣人打到啲乘客爆晒血啊。」阿豪指，起初並沒有乘客理會，很多人都徐徐步出車廂，但月台的人不斷叫乘客不要下車，有人更不斷問車廂入面有沒有First Aid，因有人流了很多血需要急救；同一時間亦有市民擋着西鐵閘門，叫車廂的乘客「企入啲」，讓更多人上車，事情擾釀了數分鐘。

於是，該班西鐵列車一直未能開出，阿豪當時亦未能完全理解事情的嚴重性，只是看着西鐵閘門，不斷開關。事後他回看當晚新聞才得知，原來他當時身處車頭，才可逃過一劫，因為當時在車尾位置，大批白衣人已經佔據了月台，甚至有人嘗試衝入車廂毆打群眾。

<figure>
<img src="https://web.archive.org/web/20210712045446im_/https://www.hkcnews.com/news_新聞/hk-discuss/2019/07/元朗白衣人-元朗站-打人-20190722043153_652b_large.png" alt="">
<figcaption>7.21當晚，大批白衣人佔據車尾位置月台，更有人衝入車廂毆打群眾。資料圖片</figcaption>
</figure>

阿豪咬牙切齒繼續憶述：「當時我嗰個車廂有啲師奶、阿叔好唔耐煩，不斷係咁話：『搞咩咁耐仲唔開車啊？阻住晒』、『唔好阻住人返屋企啦』、『早知唔上呢架車啦』，甚至有個師奶講咗句：『打還打呀，唔好打到我』。嗰刻我聽到呢啲說話真係好嬲，點解啲人可以咁自私、咁冷血？你唔幫手都算，仲喺度講埋呢啲咁嘅說話。」正當阿豪想開口叫那些不斷說悔氣說話而袖手旁觀的人收聲時，突然車廂內傳出廣播：「列車暫時未能開出，基於安全，請車廂內所有乘客落車。」

阿豪指，當時車廂內的人一頭霧水，「落車？我開頭都以為自己聽錯，但廣播一直重複叫人離開車廂，即時引起好多人鼓譟，係咁話『出面咁亂你要我哋落車？』、『可以走去邊呀？』」由於他們當時仍然在車頭位置，並不知道白衣人原來已經在車尾。

「當時有人在場叫黑衫嘅人快啲換衫，我隔離有位乘客亦好好心，提醒幾位外籍穿黑衫嘅人士小心，但同一時間突然又有廣播：『請車廂內所有乘客落車』，結果成車人被迫相繼落車，但講真落車我哋可以去邊？」

阿豪指，當刻離開車廂真的是迫不得已，他不明白為何港鐵會要求乘客在如此危急關頭下，要人離開車廂，而車廂內有老人與小孩。他又說：「咁後來點解啲人離開車廂，架車又會無啦啦開走咗？完全係唔合理，港鐵咁樣做仲點叫香港人相信，佢哋係為香港人服務？」

阿豪表示，當時落車落得非常慌忙，因為所有人都不知道何去何從。他打算走向車尾位置，怎料有人大叫；「走呀！打到嚟喇！走呀！」阿豪描述，當時元朗西鐵站的月台極度混亂，地下有遮、有眼鏡、有木棍、有手袋、甚至有血，亦完全分不清楚誰是白衣人，誰是普通乘客，只見到月台不斷有人四處亂走及尖叫：「到底你要走去邊？完全冇人知，你想走返入車廂，入面已經有人亂打緊；你想走落樓梯去出閘位，就有人大叫：『唔好落大堂呀，死緊㗎！』上面有人追打緊，下面就有人要上嚟打你，根本困獸鬥，唔好講笑，完全係屍殺列車咁，一啲誇張都冇。」

阿豪當時正站在樓梯位附近，他向一對剛在元朗吃完晚餐的情侶借用手機的外置充電器，嘗試向外面朋友求救，最終更把心一橫決定嘗試走落大堂，因而親眼目睹他畢生難忘的一幕。「我一落到去，見到起碼有60幾、70個揸住藤條、木棍嘅白衣人喺度，不斷敲打欄杆同叫囂，現場一片混亂，個地下好多水同好多血迹；更甚嘅係，佢哋發爛追住一個身穿反光衣嘅疑似記者，然後追到去Yoho嗰邊出口，個記者跌低咗，然後起碼有6個人衝咗去圍住佢，用藤條木棍狂打、狂毆，然後拎起佢手上部相機，好似守龍開龍門球咁，大腳踢走部相機，直飛前面條柱爆開咗，極有理由懷疑係想毀滅一啲影像。」見到行家被白衣人如此對待，當刻的阿豪又驚又嬲，本能反應下對着那些白衣人大聲講了一句粗口，下意識亦想拿出背囊中的相機，記錄這一場恐怖襲擊。

但此時，他的腦海卻閃出了剛才在月台上，聽到有人大呼的一句話：「千祈唔好攞相機同電話影佢哋啊！佢哋專門追住呢啲人嚟打架！」這句話加上剛才目睹的畫面，令阿豪遲疑了，最終亦沒有勇氣拿出相機。他吞吞口水說：「因為嗰一刻真係我第一次，咁強烈感受到自己生命受到威脅。」阿豪坦言，這件事成為他從事新聞行業以來，最大的遺憾。

<figure>
<img src="https://web.archive.org/web/20210712045446im_/https://www.hkcnews.com/news_新聞/hk-discuss/2020/07/721元朗恐襲-足球說故事-20200717165140_1a45_large.jpg" alt="">
<figcaption>阿豪不敢拿出相機拍攝，只能用手機偷偷地拍下當時部分環境的相片。 受訪者提供</figcaption>
</figure>

在場的其他乘客開始幫口及反抗：「乘客嚟㗎！唔准打」，但白衣人呼喝：「關你X事呀！X你老母，收嗲！」雙方情緒越來越高漲，「我記得有個白衣人一度企圖衝入嚟打乘客，但唔知係咪靠嚇，入咗嚟又出番去，然後成班白衣人好似贏咗波咁喺度不斷叫囂。」

當刻元朗的情況已經完全失控，滿目瘡痍，阿豪非常憤怒，但令他最嬲的並不是白衣人亂打人，而是警察竟然遲了39分鐘，才到達現場。「喂，畀人打完你先嚟睇發生咩事？你冇X嘢呀？」當場很多市民破口大罵，但警察竟然是用不耐煩的聲音回道：「唔好阻住警察做嘢啦」、「唔遲都遲咗啦，而家咪嚟咗囉」、「你而家咁躁都冇用」等說話。

「講真，如果唔係你哋（警察）視而不見，唔及早阻止白衣人入站，我哋一班乘客會使畀人恐嚇？除暴安良係你哋責任，做得警察就有責任做嘢，唔係因為最近畀人鬧好大壓力，就選擇性唔使做，甚至係唔做㗎！」阿豪強調，當日那班列車上，起碼有八成以上的人都是普通市民下班回家，他們有部分是住元朗，但大部分是乘西鐵途徑元朗，卻要遭遇如此慘痛的經歷，「元朗區的所有警察，還能心安理得地說當日的警察冇疏忽職守嗎？」

> 成日話示威者係暴徒，而家大家睇清楚邊啲先係暴徒未？如果有人係都要包拗頸反駁：『暴徒畀人打係啱』，呢個已經唔係對與錯咁簡單，而係冷血、冇良知、同冇人性。得罪講句，你枉為人。


<figure>
<img src="https://web.archive.org/web/20210712045446im_/https://www.hkcnews.com/news_新聞/hk-discuss/2020/07/721元朗恐襲-足球說故事-20200717165124_17ff_large.jpg" alt="">
<figcaption>事隔一年，來到元朗西鐵站，回想7.21事件，阿豪仍有餘悸。    曾港深攝</figcaption>
</figure>

事隔一年，回想起7.21事件，阿豪仍有餘悸，每次回想，當晚的恐懼感仍然包圍着他：「我望住個疑似行家畀人按住地下打，但我完全救唔到佢，我記得嗰晚我係好驚，驚到成個人震晒，但其實我更加嬲，點解一班鄉黑可以咁無法無天？你叫香港市民以後仲點對香港警察有信心？雖然我不嬲都唔相信警察！」

阿豪坦言，當晚並沒有一刻想過需要打999報警，原來他早在反送中運動前，已經對香港警察失去信心。他去年5月曾報案求助，卻遭到警方的冷處理，「我上網買日本波衫俾人呃咗1800蚊，個賣家潛咗水，咁第一次俾人呃，求助無門，一定要報警啦，但去到報警嗰陣，個老差骨竟然唔理我！」後來他集合其他苦主再報案，卻被叫去找海關。阿豪及後去找海關時，海關又叫他們去找警方，因為事件涉及網上詐騙，必定由警方跟進。一個月後警方回覆：「案件未有進一步調查進展」，及後不了了之。

<figure>
<img src="https://web.archive.org/web/20210712045446im_/https://www.hkcnews.com/news_新聞/hk-discuss/2020/07/721元朗恐襲-足球說故事-20200717201204_4973_large.jpg" alt="">
<figcaption>經歷過元朗恐襲事件，阿豪反思他的「足球說故事」專頁與社會的關係。</figcaption>
</figure>

阿豪目前除了是一名freelance記者，他更是追蹤人數有42,000多人的 [Facebook專頁「足球說故事」](https://web.archive.org/web/20210712045446/https://www.facebook.com/Footballtellstory/) 版主。「足球說故事」開頁7年，他本來只是當「足球說故事」是一個抒發個人對足球新聞感受的平台，他撰寫的文章本來只是自娛，但漸漸地開始多人認識及欣賞他的文章，專頁亦開始多人留意。

阿豪坦言，過去一年，他有心無力經營專頁，因為香港發生太多事，「因為社運、因為疫症，我幾乎將最鍾意嘅足球一下子放低。就算個球壇有轟動轉會，我都唔得閒理；就算有啲好好睇嘅比賽戲碼，我都係心不在焉；就算有波踢，我都係冇心機踢，基本上都推晒；連有文寫嘅時候，我都唔係咁想寫。漸漸地，我嘅Page進入咗『有限度』運作；我嘅足球生涯亦都步入咗『半掛靴』嘅階段，但我諗，其實好多人都同我一樣。」過去一年，阿豪的「足球說故事」專頁更新速度非常慢。

過去一年的反送中浪潮，令阿豪在專頁撰寫的文章，總會不經意地拉扯到不少香港的政治新聞，儘管文章的本意可能是說英超、西甲、德甲等。他亦收過很多讀者向他反映及投訴：「足球不應涉及政治」、「講波你就講波啦，講乜鬼嘢政治？」、「成日睇香港啲新聞已經好煩，點解你呢個足球page都要講政治？」、「再講政治就Unfollow！」。阿豪表態反對警暴，曾發 [帖文](https://web.archive.org/web/20210712045446/https://www.facebook.com/Footballtellstory/photos/a.588513984565311/2355223337894358/?type=3&theater) 親述7.21事件，追蹤人數下跌過千人，雖則如此，阿豪仍然表示個人立場堅定，因為他認為「足球與政治是不可能切割的」。

<figure>
<img src="https://web.archive.org/web/20210712045446im_/https://www.hkcnews.com/news_新聞/hk-discuss/2020/07/足球說故事-721元朗恐襲-20200717201152_2a20_large.jpg" alt="">
<figcaption>阿豪指他當晚回家後，連涼都未沖便立刻打了一篇千字文，親述當晚在元朗站目擊的「撕殺」過程。</figcaption>
</figure>

阿豪說了很多例子：「2006年世界盃，科特迪瓦首度打入當屆世界盃，但同時間內戰持續。當時最有名氣及影響力的球星杜奧巴(Didier Drogba)，在確認出線決賽周後跪在地上，呼籲國內各個勢力勸停內戰：『請大家放下武器，重新選舉，一切都會變好的！』一星期後，持續5年的內戰果真平息了。」

「2019年的歐霸決賽，阿仙奴的米希達恩(Henrikh Mkhitaryan)因阿美尼亞的國籍，與決賽舉行地的阿塞拜疆有領土糾紛，最後令米希達恩無緣前往當地比賽。」

「曼城領隊哥迪奧拿(Pep Guardiola)曾經拍下影像支持加泰隆尼亞獨立的示威集會人士，並高呼：『加泰獨立公投裡，必定有一張來自他的支持票。』，更甚至試過兩度在警告下繼續配帶象徵和平、反暴力的黃絲帶出席比賽，結果被英格蘭足總以在球場上傳遞政治信息為理由提出檢控。」

阿豪有感哪怕是一個得數千數百likes的小型Facebook專頁，版主比起其他人有多一個發聲平台，故有公眾責任將正確的訊息發放，即使只是一個短訊、一篇文章、一段影片。

> 呢樣亦解釋咗呢段日子，點解我冇將重點放喺足球上面。咁樣唔代表我就係騎劫咗足球，而係呢啲大是大非嘅日子上，有其他更加值得關心嘅事，遠遠大於足球。


> 對於我，沒有足球，就是失去了靈魂；但同樣，沒有一個法治、民生都健康良好的香港，就失去生存空間，到時還能再講足球嗎？



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712045446/https://www.hkcnews.com/aboutus/#subscribe)
