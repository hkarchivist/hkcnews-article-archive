---
title: "2020DSEr放榜即完全完成DSE過程前對「被時代選中」嘅又愛又恨"
date: "2020-07-21"
author: "必有我思焉"
category: "眾說"
tags:
  - "dse"
  - "DSE放榜"
url: "https://web.archive.org/web/20201022214411/https://www.hkcnews.com/article/32135/dse%E6%94%BE%E6%A6%9C-dse-32135/2020dser%E6%94%BE%E6%A6%9C%E5%8D%B3%E5%AE%8C%E5%85%A8%E5%AE%8C%E6%88%90dse%E9%81%8E%E7%A8%8B%E5%89%8D%E5%B0%8D%E3%80%8C%E8%A2%AB%E6%99%82%E4%BB%A3%E9%81%B8%E4%B8%AD%E3%80%8D%E5%98%85%E5%8F%88%E6%84%9B%E5%8F%88%E6%81%A8"
original_url: "https://www.hkcnews.com/article/32135/dse%E6%94%BE%E6%A6%9C-dse-32135/2020dser%E6%94%BE%E6%A6%9C%E5%8D%B3%E5%AE%8C%E5%85%A8%E5%AE%8C%E6%88%90dse%E9%81%8E%E7%A8%8B%E5%89%8D%E5%B0%8D%E3%80%8C%E8%A2%AB%E6%99%82%E4%BB%A3%E9%81%B8%E4%B8%AD%E3%80%8D%E5%98%85%E5%8F%88%E6%84%9B%E5%8F%88%E6%81%A8"
---

# 2020DSEr放榜即完全完成DSE過程前對「被時代選中」嘅又愛又恨

【撰文：余見】

記得睇過一篇文章，講梁天琦翻譯某八字口號時嘅考慮。佢本身想將「時代」譯做「our generation」，但係最後就揀咗「our times」，原因冇記錯嘅話，係因為覺得抗爭係我哋時代中所有人，而唔止係一代人嘅責任。

當我話「被時代選中嘅一屆DSE生」有時真係好刺耳，背後嘅意思大概同梁天琦唔用「our generation」嘅原因一樣。雖然我哋呢一屆係要同一時間經歷抗爭公開試肺炎，但唔代表我哋係唯一一班辛苦緊嘅香港人。我哋所面對嘅問題，係our times嘅問題。簡單講，唔係我哋呢一代被選中，而係呢個時代。如果係咁，咁點解成日只係將眼光擺係我哋呢一屆，唔去留意下其他人，甚至係自己呢？

或者有人覺得呢個標籤唔係一個可憐嘅標籤，唔知你係點睇佢，但係總之唔該你唔好覺得佢係光榮嗰標籤。就好似《新世紀福音戰士》中嘅四個 children 嘅故事唔會被美化，因為戰爭中嘅生活永遠唔係想像中咁熱血刺激，美化甚至神話化呢代年輕人嘅辛酸，真係好唔公平、好唔真實。呢個唔好美化痛苦嘅請求，同樣適用於我哋啲抗爭前線嘅人嘅眼光。

其實我哋都係想好似普通嘅年輕人咁生活啫。

7月22號就放榜啦，呢排又會不斷出現考試時開始有嘅呢個標籤。又不停提醒我，我身處嘅世界並唔正常。之前見到有IG post話，被時代選中嘅放榜日，喺721一周年後一日舉行，好似同緊我講，呢種將青春用喺鬧政府、上街、反抗嘅日子，仲有排捱。其實我哋都係想正正常常咁渡過中學生涯最後一年，想有last day，有grad trip，有放榜。

相信我哋呢一屆以外好多其他人都係咁諗。

日本樂團Yorushika有首歌Hitchcock有呢一句：

> **何もしないで生きていたい。**   
 **想要無所事事地活下去。**   
 **青空だけが見たいのは我儘ですか。**   
 **只想要望著青空是個很任性的行為嗎。**


講出咗我同埋身邊無數咁多人嘅心聲。

嬲完之後，點都要講返啲正面啲嘅嘢。

上述嘅標籤，雖然句子本身我唔鍾意，但係佢背後代表嘅心意，幫咗我渡過呢半年。就算我覺得呢個標籤有幾難聽，佢始終都代表咗一個城市對一班考生嘅支持。佢令我唔能夠忘記自己身處嘅大時代大風浪，但係亦無時無刻提醒我，我幾辛苦都好，都會有班關心緊我哋呢一屆考生嘅手足支持住我。

諗起考完LS，走出考場門口嗰一刻，突然有個姐姐俾咗包薯片我，仲有呢張卡：

<figure>
<img src="https://web.archive.org/web/20201022214411im_/https://www.hkcnews.com/news_新聞/hk-discuss/2020/07/DSE放榜-dse-20200721022357_8159_large.jpg" alt="">
</figure>

我而家仲有留住呢張卡。

冇辦法無所事事活着嘅一年中六中，慶幸背後有同我一齊經歷所有事情嘅香港人。記得今年一月開始，已經有好多推特手足轉咗個名做「DSEr見字溫書！！」之類嘅名。見到心情都即刻好返曬（雖然提醒咗我要溫書），因為意識到有人喺度關心住自己。

刺耳嘅一句說話，雖然已經聽到厭，但係無可否定嘅係佢代表嘅好意同camaraderie。

「被時代選中」就講夠啦。但亦希望背後嘅支持可以持續到2021年（即係下一屆！！）嘅DSEr，令佢哋係越來越難放鬆嘅政治、教育、生活環境中能夠頂硬上，過著最艱難嘅時代中最好嘅生活。

加油！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20201022214411/https://www.hkcnews.com/aboutus/#subscribe)

---

![博客 | 必有我思焉](https://web.archive.org/web/20201022214411im_/https://www.hkcnews.com/uploads/avatars/3d22e226-8964-4344-8513-80c8c2e4e47d.png?1936132224)

**博客 | 必有我思焉**

【毛然・余見・徹國嵐／幗嵐・必有我思焉】三人行，又中又英，隨寫隨感；或許不倫不類，但必有我思焉。
