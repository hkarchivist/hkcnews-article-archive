---
title: "國安法令李怡糾結：國家之外沒有人安全　但我仍選擇自由"
date: "2020-08-02"
last_updated: "2020-08-02 12:48:27"
author: "記者莊曉彤"
category: "眾聞"
tags:
  - "寫作"
  - "李怡"
  - "國安法"
url: "https://web.archive.org/web/20220811122719/https://www.hkcnews.com/article/32342/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-32515/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/32342/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-32515/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 國安法令李怡糾結：國家之外沒有人安全　但我仍選擇自由

李怡筆耕六十餘載， 一個甲子的歲月。

他曾經是左傾的愛國青年，創辦由中共斥資的雜誌《七十年代》，風靡一時。1970年，他的太太被隔離審查的遭遇令他對於依託共產黨追求社會主義，起了懷疑。他在人生不斷的自我批判當中，終於1981年脫離左派。時至今日，他筆下的文章又不時成了本土派廣傳的讀物。一字一句，激盪時代的迴響。

84歲的李怡，一周寫5天政論，在《蘋果日報》專欄發表。他說年紀大，寫得慢了，人也容易累。國安法刀懸頭上，他想過要擱筆嗎？李怡淡然道：「佢捉咗我就無囉，就被擱筆。如果唔係嘅話咪照寫；或者我無地方發表，咪擱筆。」然而，他說著說著，還是承認這段時間是有糾結的，形容國安法是elephant in the room，很難當作不存在。

「我享受慣獨立輿論，我一生追求嘅就係呢樣嘢。」李怡說。

<figure>
<img src="https://web.archive.org/web/20220811122719im_/https://www.hkcnews.com/news_新聞/hk-discuss/2020/07/專訪-李怡-20200727182144_1bd5_large.jpg" alt="">
<figcaption>84歲的李怡。張凱傑攝</figcaption>
</figure>

走進李怡家中，四、五層格仔書櫃組成一面牆，擺放著林林總總的文學、歷史、哲學書，書前掛了一個以反送中運動為主題的月曆，7月份的主題圖片是抗爭者在立法會會議廳內塗鴉區徽上「中華人民共和國」的一幕。唯一不搭調的，是有隻白色熊仔，李怡說是fans送的，放了在這裡還不准他移動。李怡的案上也是橫七豎八地放滿了書，還有亡妻的舊照與魯迅雕像。

1936年出生的李怡，童年成長於日軍佔領的淪陷區北平（今北京）、上海。他寫過，9歲在上海的一個夜裡，他看到人間滿目瘡痍，一夜間長大了。那個晚上，他隨家人倉皇出走，乘小船在日軍聚光燈的縫隙中划行，偶爾聽到幾響機槍的掃射聲。靠岸後，是中國國民軍領地，乘車向安徽省屯溪駛去，沿路見到衣衫襤褸的人們討飯吃，路邊是 餓殍 。

> **深夜，在一個河灘上等着換乘另一艘船，鋪一塊布就一家人躺在河灘上。黝黑中河灘似一望無際，遠處像有一個棚架，亮着燈，刺耳的豬叫聲劃破夜空傳來。同行的大人說那是屠宰場。仰望夜空，沒有了都市燈光，星星更多更密了。我曾經傻傻地想：那些星星在哪裏？有生物存在嗎？星星之外還有些什麼？現在，這些思考和想像都沒有了，因為我那天看到了戰爭、飢餓和就在身邊的死亡。**


李怡是這樣成長過來的。

1948年，他來到香港，在左校讀書，畢業後到左派機構香港上海書局先後任職資料員、編輯。1970年創辦《七十年代》，受到左派重視。他指出，那時候的他是出於自由意志，相信中共、憧憬社會主義。但同年發生太太在深圳被隔離審查的事件，以及文革所見種種，他對於依託共產黨實現理想有了懷疑。

<figure>
<img src="https://web.archive.org/web/20220811122719im_/https://www.hkcnews.com/news_新聞/hk-discuss/2020/07/李怡-專訪-20200727182309_2918_large.jpg" alt="">
<figcaption>李怡與太太梁麗儀，攝於1960年。受訪者提供</figcaption>
</figure>

「李怡」這個筆名（原名李秉堯）正是取自太太梁麗儀名字的諧音。二人是中學同學，1960年共結連理。根正苗紅的太太畢業後在中國大陸教書，1970年因為「一打三反」運動被隔離審查，逼她承認李怡是特務，太太將李怡每天寫給她的情書付諸一炬。

李怡在接受眾新聞訪問說，那幾個月是很痛苦的，「當時好多喺香港嘅左派，我求佢哋，佢哋完全幫我唔到，我唔怪佢哋，我唔想怪佢哋。」但 [事情經過](https://web.archive.org/web/20220811122719/https://youtu.be/CxnSVqSJYo4) 已經講了很多遍，李怡不欲多談。只不過，事件的影響還是實在的，他曾經在2017年的文章寫道：

> **一九七〇年三至六月理想破滅，就是在思想上對這個依託的極度懷疑。**


這件事發生之後，李怡繼續在左派雜誌編、寫，直到1998年結束雜誌（當時已改名《九十年代》）都刻意不提這個經歷。他說：「我自己對寫作有個觀念，就係唔可以將自己嘅遭遇、自己嘅感情，凌駕咗我所觀察到嘅事實，同埋我自己嘅理性分析之上⋯⋯我覺得佢（太太）嘅遭遇係成個體制下面嘅事。」

問李怡在這事上情感與理性之間的掙扎，他說沒有。「睇到個事實咪寫事實。我只係唔講嗰件事，即係仲係忠於自己，按照客觀事實去報道⋯⋯感情當然，嗰個係另一件事，如果我寫回憶錄，或者寫將來嘅故仔，可能會將件事寫出來，但寫出來都係講嗰件事啫，寫個事實。我唔會話因為咁就對整個共產黨憎恨，但對社會主義、對佢哋所追求嘅目標，係有咗懷疑，呢個真嘅。但係懷疑亦都係基於事實。」

<figure>
<img src="https://web.archive.org/web/20220811122719im_/https://www.hkcnews.com/news_新聞/hk-discuss/2020/07/專訪-李怡-20200727182623_1953_large.png" alt="">
<figcaption>李怡曾經是左傾的愛國青年。受訪者提供</figcaption>
</figure>

提起李怡太太的遭遇，是因為談到國安法下的恐懼。

> **通常恐懼係兩樣嘢，一樣就係經驗，經驗就係中國嘅經驗；一樣就係不可知，如果你對自己做嘅嘢會有咩後效，你係不可知嘅時候，你就會恐懼。**


作為曾經的左派，李怡的中國經驗相當豐富，家人的遭遇他不欲多談。他舉別的例子，「譬如講好有名嘅小說家 [阿城](https://web.archive.org/web/20220811122719/https://zh.wikipedia.org/zh-hk/%E9%98%BF%E5%9F%8E_(%E4%BD%9C%E5%AE%B6)) ，佢爸爸 [鍾惦棐](https://web.archive.org/web/20220811122719/https://zh.wikipedia.org/zh-hk/%E9%94%BA%E6%83%A6%E6%A3%90) ，係一個劇評家。阿城話俾我聽，當年係共產黨叫佢爸爸出來，大鳴大放，因為佢（阿城爸爸）係共產黨，佢引導其他人發表批評共產黨嘅言論，佢係引蛇出洞嗰個。收尾話佢係大右派，無得講架。」

又例如臺灣1947年的二二八事件，有份領導其中一支部隊的謝雪紅，正是 [中共黨員](https://web.archive.org/web/20220811122719/https://www.hkcnews.com/article/17776/%E4%B8%AD%E5%9C%8B%E5%85%B1%E7%94%A2%E9%BB%A8-%E5%8F%B0%E7%81%A3%E5%9C%B0%E4%B8%8B%E9%BB%A8-%E9%AD%8F%E6%98%8E%E4%BB%81-17776/%E4%B8%AD%E5%85%B1%E5%9C%A8%E5%8F%B0%E7%81%A3%E7%9A%84%E7%81%AB%E7%A8%AE%E4%B8%8D%E7%9F%A5%E9%82%84%E6%9C%89%E5%A4%9A%E5%B0%91) ，「（1949年）開國大典佢企得好前，佢係排名第32位，毛澤東落嚟排第32位，好高。」謝雪紅被臺府通輯後走來香港，接到中央消息，讓她提出「臺人治臺，高度自治」的統戰口號。豈料1957年中國大陸「反右運動」謝雪紅被共產黨批判，其中一個罪名正是提出臺人治臺的「臺獨口號」。

**李怡笑著說：「經驗話俾我聽，無得估，如果佢（中共）要搞你，無得估。」所以他會不去猜想政權怎樣做。**

<figure>
<img src="https://web.archive.org/web/20220811122719im_/https://www.hkcnews.com/news_新聞/hk-discuss/2020/07/李怡-九十年代-20200727182338_d384_large.jpg" alt="">
<figcaption>李怡1981年脫離左派，雜誌《七十年代》亦於1984年改名《九十年代》，圖攝於他擔任《九十年代》編輯時。受訪者提供</figcaption>
</figure>

在李怡看來，另一樣引致人們對國安法恐懼的，是不可知的後效。

> **國安法係太多可操控性、隨意性，譬如講會引起市民對政府嘅憎恨，呢個我真係控制唔到，市民係咪憎恨。**


「閱讀嘅時候，譬如你讀《紅樓夢》同我讀《紅樓夢》，大家出現嘅林黛玉嘅樣係唔同嘅，但睇電視嘅《紅樓夢》，睇到嘅林黛玉係一樣嘅，所以閱讀本身，就係讀者有一個想像空間。」

> **所以佢（讀者）到底係生憎恨嘅情緒、喜歡嘅情緒，我真係無法子知，而且我唔知先係最好，咁先有閱讀嘅趣味。我哋睇小說，趣味就係在於，我哋一路睇一路可以想像，一路睇一路可以自己反饋。我哋睇政論都係，睇完之後我哋喺個腦自己想。佢咩情緒真係唔知。你可以攞我任何一篇文章出去都話引起市民憎恨，佢是旦挖個人出來話佢憎恨你，咁點？**


再者，香港行普通法，跟案例判案、有陪審團制度，「一旦國安法變成一個大陸法嘅話，香港嘅法官，我唔知佢哋識唔識操縱，佢唔跟案例、佢跟乜嘢？點樣解釋法律？呢個係咪煽動、係咪引起人憎恨，佢點解釋？無案例去跟。所以，如果你話要恐懼，而家就可以恐懼，寫作係應該恐懼，尤其寫政論應該恐懼。」

**但他認為，不可被恐懼支配，否則就甚麼都做不了，「你就變得唔自由，咁唔自由不如擱筆。」所以，他不考慮對方會怎樣做，只做自己心裡想做的事，「唔好有顧忌，有顧忌嘅話嗰個唔係文章。」**

<figure>
<img src="https://web.archive.org/web/20220811122719im_/https://www.hkcnews.com/news_新聞/hk-discuss/2020/07/專訪-李怡-20200727182158_2ebc_large.jpg" alt="">
<figcaption>李怡將亡妻舊照置於書檯靠近窗外陽光的一角。張凱傑攝</figcaption>
</figure>


{{< video src="https://web.archive.org/web/20220811122719if_/https://www.youtube.com/embed/fxQvDKmTUXE" >}}


李怡形容，自己從十幾廿歲開始，就是慣了自由寫作的人。

> **安全同自由，你都係要選擇自由，就算揀錯咗，都唔好後悔，雖然你害怕。呢個係我自己人生經驗。**


寫作生涯60多年，難道真沒有不自由的時刻嗎？

「最唔自由嘅時刻，就係喺《七十年代》仲未走出來嘅、仲喺左派嘅時候，嗰時雜誌係仲係受文革嘅影響，我盡量唔去報道嗰啲極左嘅思潮。當時喺佢哋嘅管理同財政下面，亦都唔敢揭發一啲問題，嗰個係唔自由，但寫就應該無乜點寫過，嗰時只係編嗰度有啲（不自由）。寫呢，當時係有被誤導，即係嗰啲後來自己認識錯誤，就改正過來，但呢個唔屬於唔自由，因為當時都係出於自由嘅心志，只不過係左（傾）。」

李怡接著說：

> **而家呢段時間，係糾結嘅。因為真係法律，國安法係一個法律，你唔可以當佢唔存在，房間裡嘅大象，elephant in the room。**


國安法6月30日通過，深夜生效時才讓大眾見到法律全文。李恰在7月2日刊登的專欄寫到：「人大通過國安法那一天，友人從遠方來訊：『你安全嗎？』我想都沒想就回覆：『國家之外，沒有人是安全的。』」

李怡女兒、孫，都在加拿大，太太也在當地安息。李怡覺得早晚也是會去加拿大頤養天年，但就是放不下香港，所以一直未有成行。

當下，他還考慮過兩個選項：

> **違背自己嘅意願去寫，呢個我做唔到，就算做都唔係呢個時候做；擱筆，我覺得未係時候。**


> **因為你喺咁樣模糊不清、任佢擺佈嘅文化氣氛下面，再加上中國經驗，恐懼係好自然嘅事，糾結亦係好自然嘅事。但係，正如香港去年以來，好多人抗爭，你話佢怕唔怕呢，好多年青人喺前線都覺得好害怕。問題係，你喺害怕當中，你唔好被恐懼支配咗你。**


> **即係喺安全同自由當中，你都係選擇自由。不自由，毋寧死。**

