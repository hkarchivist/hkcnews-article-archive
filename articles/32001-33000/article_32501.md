---
title: "【立會延期一年】80後IT男參選資訊科技界　國安法重擊業界　訂未來一年工作續推資訊透明"
date: "2020-08-01"
author: "特約記者陳零"
category: "眾聞"
tags:
  - "泛民"
  - "民主派"
  - "黃浩華"
  - "資訊科技界"
url: "https://web.archive.org/web/20210712045738/https://www.hkcnews.com/article/32501/%E9%BB%83%E6%B5%A9%E8%8F%AF-%E8%B3%87%E8%A8%8A%E7%A7%91%E6%8A%80%E7%95%8C-%E6%B3%9B%E6%B0%91-32501/%E3%80%90%E7%AB%8B%E6%9C%83%E5%BB%B6%E6%9C%9F%E4%B8%80%E5%B9%B4%E3%80%9180%E5%BE%8Cit%E7%94%B7%E5%8F%83%E9%81%B8%E8%B3%87%E8%A8%8A%E7%A7%91%E6%8A%80%E7%95%8C-%E5%9C%8B%E5%AE%89%E6%B3%95%E9%87%8D%E6%93%8A%E6%A5%AD%E7%95%8C-%E8%A8%82%E6%9C%AA%E4%BE%86%E4%B8%80%E5%B9%B4%E5%B7%A5%E4%BD%9C%E7%BA%8C%E6%8E%A8%E8%B3%87%E8%A8%8A%E9%80%8F%E6%98%8E"
original_url: "https://www.hkcnews.com/article/32501/%E9%BB%83%E6%B5%A9%E8%8F%AF-%E8%B3%87%E8%A8%8A%E7%A7%91%E6%8A%80%E7%95%8C-%E6%B3%9B%E6%B0%91-32501/%E3%80%90%E7%AB%8B%E6%9C%83%E5%BB%B6%E6%9C%9F%E4%B8%80%E5%B9%B4%E3%80%9180%E5%BE%8Cit%E7%94%B7%E5%8F%83%E9%81%B8%E8%B3%87%E8%A8%8A%E7%A7%91%E6%8A%80%E7%95%8C-%E5%9C%8B%E5%AE%89%E6%B3%95%E9%87%8D%E6%93%8A%E6%A5%AD%E7%95%8C-%E8%A8%82%E6%9C%AA%E4%BE%86%E4%B8%80%E5%B9%B4%E5%B7%A5%E4%BD%9C%E7%BA%8C%E6%8E%A8%E8%B3%87%E8%A8%8A%E9%80%8F%E6%98%8E"
---

# 【立會延期一年】80後IT男參選資訊科技界　國安法重擊業界　訂未來一年工作續推資訊透明

政府周五宣布立法會選舉將延遲一年舉行，加上大規模DQ，對泛民爭取「35+」構成多大影響，仍在計算中，但功能界早已被視為必爭之地，飲食、體演文出、進出口、建測規園等界別皆有民主派強攻名單，數據科學家 (data scientist) 黃浩華宣佈參選資訊科技界，並得到兩屆議員莫乃光支持，旋即傳出烹飪界KOL、DayDayCook（日日煮）創辦人朱嘉盈有意參選，並在截止報名前3日 (28日) 確認參選。

<figure>
<img src="https://web.archive.org/web/20210712045738im_/https://www.hkcnews.com/news_新聞/hk-discuss/2020/07/黃浩華-20200731190205_1282_large.jpg" alt="">
<figcaption>黃浩華知名度遠不及對手朱嘉盈，但他強調其業界知名度不輸蝕。在上屆選舉，莫乃光取得6253票，對手楊全盛得3425票，黃浩華說有信心得票超過51%。(Alex Ma攝)</figcaption>
</figure>

### 民間人氣 vs 業界人氣

從一般市民角度看，朱嘉盈是強勁對手 — DayDayCook 臉書專頁有近100萬追蹤者、個人專頁亦過12萬；黃浩華只得2500 。不過，功能界別只有符合資格的登記選民才可投票，而黃浩華是個典型的IT 男。

32歲的黃浩華訪問時要拿著「答案紙」，不時望著支援的同事，影相時仍會緊張。問他何以參選：「行業需要多啲年輕人帶動進步，因為推動新科技，需要學習更多貼地嘅 technical skills。」比起不少本土派參選人，黃浩華不算年輕了，但若論貼地，他的行業知識無庸置疑。

他形容自己是「香港仔」，住北區，屋邨長大，初中學寫電腦程式，純粹因為愛打機，又發現編寫程式可以賺外快，高中曾參加香港電腦奧林匹克競賽，後來考入香港科技大學，主修電腦。大學畢業那年，他參加全港大專生機械人大賽勝出，並代表香港到印度參賽：「嘩！40度，好熱！」他傻笑三聲後才解釋：「寫programme係解決問題，機械人玩3分鐘，我就乜都唔洗做。香港嘅機械人其實唔差， 嗰次除咗同其他嘅大學生交流，眼界亦闊咗。」

談到行業發展，他提供是完全個人體驗。「08年畢業後，初創、開源、開發者群組愈來愈多，行業氣氛幟熱，雖然同台灣、新加坡有段距離，但呢幾年，大家都把握機會做好自己，但政府支援配套、資金，都有改善空間。」可有具體例子？「以初創為例，係靠營運模式、新科技套用，呢啲係靠 founder (創辦人)。不過整個生態系統，創業者係主要因素，但唔代表政府可以忽視incubator (培育) 配套，好多初創老闆都係後生仔，需要有advisor (顧問) 嘅意見同支援。」

<figure>
<img src="https://web.archive.org/web/20210712045738im_/https://www.hkcnews.com/news_新聞/hk-discuss/2020/07/資訊科技界-日日煮-朱嘉盈-20200717111339_2922_large.png" alt="">
<figcaption>從一般市民角度來看，朱嘉盈是強勁對手 — DayDayCook 臉書專頁有近100萬追蹤者、個人專頁亦過12萬。</figcaption>
</figure>

### 親身體驗內地資訊透明度低

黃浩華本身亦由低做起，當過研究助理、手機應用程式開發員，於2013年駐北京 Amazon 分部負責網購程式開發。「當時負責網購的stock optimisation (存貨優化) ；例如有1000件貨要減價，(涉及)六、七個國家，每星期計一次， 内部對數學準確要求好高，如果寫到有bug，外面用戶 (消費者) 就會受惠。」他說當時自己部門有15位軟件工程師，該區域辦事處同事過百人，「加上 business user (用家) 規模好大，同佢哋溝通都有好深體會。」

在北京逗留1年多，他坦言不習慣當地文化：「香港人都鐘意上 YouTube、Instagram、Facebook，大家都知翻牆係幾痛苦，而且驚同香港有咗距離。」 空氣污染指數亦為他帶來警號：「喺北京住，會留意空氣污染指數，發覺美國領使館公布嘅同北京差好遠，同一日美國領事館公佈係2、300，但北京官方數字低過100。」他強調，資訊的透明度對生活有影響：「有哮喘嘅，指數高過100 係唔可以出街。」所以決定辭職返港，他還記得回港後兩天，已是「622公投」，隨後便是雨傘運動。

黃浩華形容，傘運前，自己只是700萬人之一，「傘後發覺參加集會、遊行外，仲可以各自各做多啲嘢，嚮社會運動議題上發揮作用。」2015年，他加入組織前線科技人員，反對創科局成立，後又與多個主要團體包括法政匯思、鍵盤戰士等辦街站等反對網絡廿三條 (《2014 版權條例（修訂）草案》)；2016年又創立g0vhk (香港零時政府），建立 g0vhk 開放政治資訊網站，整合香港立法會議員出席記錄、表決記錄及候選人資料，供選民投票時參考；同年加入資訊科技界政團IT Vision ，並成為資訊科技界選舉委員會委員。

更貼近民情是，他與兩位朋友於今年年初四 (1月28日) 建立 [武漢肺炎民間資訊](https://web.archive.org/web/20210712045738/https://wars.vote4.hk/) 網頁，提供確診個案、急症室輪候，以至全球疫情等資訊。「呢啲都係出自我哋群體嘅自發項目，希望 增加資訊透明度、監察政府，其中開放數據係好重要。」

<figure>
<img src="https://web.archive.org/web/20210712045738im_/https://www.hkcnews.com/news_新聞/hk-discuss/2020/07/黃浩華-20200731191010_164a_large.jpg" alt="">
<figcaption>黃浩華宣布參選立法會資訊科技界功能組別，獲現任議員莫乃光(前排右四)支持。</figcaption>
</figure>

### 立會延期　已定未來一年工作

擁有實務經驗，似乎由他說「行業需要年輕、活力」較有說服力，而他亦坦言那是參選的優勢：「除咗貼地嘅 technical skills，我同公民社會嘅溝通會(比其他候選人)做得更好，因為本身識唔少(公民)團體， 曾經就採購問題寫信俾OGICO (政府資訊科技總監辦公室)、聯絡區議員。另外，2016年我係選委，就政策建議認識唔少業界，(參選)支持者由初創到資訊保安資深專家、 區塊鏈都有，業內知名度唔輸蝕。」

決定去馬參選，他說是一個月内的決定。「參選係遲決定，但作為業界一份子，係有心推動。」周五(31/7)晚得悉選擧延遲一年，尚未知自己能否入閘的黃浩華，已列出一串希望未來一年要做的工作:「推動數碼轉型：落地推動開放數據，加速企業數碼化進程，幫助中小企開拓商機，為初創拆牆鬆綁; 培育數碼專才：改革STEM教育，守住前線IT人福利，爭取Upskill 本地IT人計劃;守護數碼民主：反對網絡監控，加強私隱條例，爭取真普選。」他說選舉雖延期，會繼續跟業界見面。

「個人角色未必係最重要，就算唔係選委或議員，本身都有責任。」他本身無政黨背景，本月20日已交提名表格，但至今仍未收到選舉主任回覆：「入唔入到閘都未知，直情當我唔存在。」

談到政綱，他提出兩個重點：「其一係疫情對業界打擊好大，其次係國安法；資訊透明、開放對業界的 innovation (創意)好緊要。點解今次想企出嚟，係因為想喺呢個自由土地愈嚟愈少嘅時勢，互聯網係香港自由土地最後一環， 係大家想守護嘅嘢。」

黃浩華認為，政府並非沒有施政，但業界對政策是否實際落地存有問號：「最重要，政府係無視緊政治訴求，如果唔回應五大訴求，市民同政府間無咗互信，例如就算智能燈柱咩科技有齊 ，嚮未回應前，出咩都係死。」

<figure>
<img src="https://web.archive.org/web/20210712045738im_/https://www.hkcnews.com/news_新聞/hk-discuss/2020/07/黃浩華-20200731190132_1e10_large.jpg" alt="">
<figcaption>他一直推動開放數據，年初就與兩位朋友建立「武漢肺炎民間資訊」網頁，希望惠及市民。(Alex Ma攝)</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712045738/https://www.hkcnews.com/aboutus/#subscribe)
