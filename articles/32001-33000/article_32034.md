---
title: "【國安法】追蹤研究社運民情、港獨支持度　中大教授李立峯：繼續投稿國際學術期刊"
date: "2020-07-17"
last_updated: "2020-07-17 15:23:55"
author: "記者莊曉彤"
category: "眾聞"
tags:
  - "國安法"
  - "中大新聞系"
  - "李立峯"
url: "https://web.archive.org/web/20200920105101/https://www.hkcnews.com/article/32034/%E6%9D%8E%E7%AB%8B%E5%B3%AF-%E4%B8%AD%E5%A4%A7%E6%96%B0%E8%81%9E%E7%B3%BB-%E5%9C%8B%E5%AE%89%E6%B3%95-32053/%E3%80%90%E5%9C%8B%E5%AE%89%E6%B3%95%E3%80%91%E8%BF%BD%E8%B9%A4%E7%A0%94%E7%A9%B6%E7%A4%BE%E9%81%8B%E6%B0%91%E6%83%85%E3%80%81%E6%B8%AF%E7%8D%A8%E6%94%AF%E6%8C%81%E5%BA%A6-%E4%B8%AD%E5%A4%A7%E6%95%99%E6%8E%88%E6%9D%8E%E7%AB%8B%E5%B3%AF%EF%BC%9A%E7%B9%BC%E7%BA%8C%E6%8A%95%E7%A8%BF%E5%9C%8B%E9%9A%9B%E5%AD%B8%E8%A1%93%E6%9C%9F%E5%88%8A"
original_url: "https://www.hkcnews.com/article/32034/%E6%9D%8E%E7%AB%8B%E5%B3%AF-%E4%B8%AD%E5%A4%A7%E6%96%B0%E8%81%9E%E7%B3%BB-%E5%9C%8B%E5%AE%89%E6%B3%95-32053/%E3%80%90%E5%9C%8B%E5%AE%89%E6%B3%95%E3%80%91%E8%BF%BD%E8%B9%A4%E7%A0%94%E7%A9%B6%E7%A4%BE%E9%81%8B%E6%B0%91%E6%83%85%E3%80%81%E6%B8%AF%E7%8D%A8%E6%94%AF%E6%8C%81%E5%BA%A6-%E4%B8%AD%E5%A4%A7%E6%95%99%E6%8E%88%E6%9D%8E%E7%AB%8B%E5%B3%AF%EF%BC%9A%E7%B9%BC%E7%BA%8C%E6%8A%95%E7%A8%BF%E5%9C%8B%E9%9A%9B%E5%AD%B8%E8%A1%93%E6%9C%9F%E5%88%8A"
---

# 【國安法】追蹤研究社運民情、港獨支持度　中大教授李立峯：繼續投稿國際學術期刊

港區國安法第9條要求港府加強維護國家安全、防範恐怖活動，點名對學校、媒體等加強監督指導宣傳管理。面對國安法壓境，中文大學新聞與傳播學院院長李立峯認為，先不要過份反應，要繼續做好學術研究，甚至得到國際認可，令當權者打壓的時候顯得難看，「你就算在大陸，都仍然會保留到一個許章潤，唔只一個，會有一班咁樣嘅人。」許章潤是清華大學法學院教授，今年6月出版新書《戊戌六章》，7月初被中國警方從家中帶走，一周後獲釋，被指涉嫌「嫖妓」。

李立峯1999年於中大新聞與傳播學院取得碩士學位、2003年在美國史丹福大學（Stanford University）取得博士學位，專研媒體與社運關係、民意分析。他在香港做民意調查研究近20年，前年於「佔中九子」案出任專家證人，過去一年他的團隊亦在反修例運動中多次做現場問卷調查，其中問及對不同抗爭手法的支持度、對一國兩制／港獨／一國一制的支持度、對警方、政府的信任度等。

<figure>
<img src="https://web.archive.org/web/20200920105101im_/https://www.hkcnews.com/news_新聞/hk-discuss/2020/07/中大新聞系-李立峯-國安法-20200716203747_cd34_large.jpg" alt="">
<figcaption>中文大學新聞與傳播學院院長李立峯，接受眾新聞專訪。莊曉彤攝</figcaption>
</figure>

李立峯認為，國安法涵蓋面廣泛但定義模糊，而潛在刑罰相當重，「喺佢哋（政權）嘅立場，最理想嘅狀態就係大家收聲，自我審查嘅狀態。」他承認，學術界的確有擔憂，但又因為界線太模糊，反而不知道如何反應。他舉例說，政府、建制派近日抨擊民主派初選，指可能違反國安法。李立峯認為不合常理：「唔好話國安法，乜法都無可能犯。無法律效力嘅，只不過係一個群體內部進行自己嘅篩選、投票，咁都話犯國安法？你咁講，任何政黨、任何政治組織嘅內部選舉都犯法啦。」

他續言：「其實又好得意，我覺得佢吹到咁大嘅時候，你反而無嘢好驚，係咪先？你唔好吹到咁大，我反而覺得：係呀，嗰個唔講得，呢啲全部都講得，可能好多人覺得我係咪要守條界呢？你而家吹到初選都有事，即係唔使理你啦。哈，吹得太勁嘅時候可以有反效果。」

但李立峯強調，不會天真地當國安法「無到」，只是覺得自己的企位沒有即時危險，要做的防範工作還是要做。譬如學院的民意調查中心，「佢哋搜鍾庭耀（香港民意研究所）嗰晚，我都即刻同survey center同事講，睇吓好喎，意思係我哋係咪都需要double check番自己嘅protocol、procedure，make sure 個人資料係咪都（安全），我相信我哋一路都做足嘅，但起碼去double confirm，it doesn't hurt。」

李立峯幾年前與同事徐洛文，做過關於手機安全的研究，「基本上港聞記者完全無嗰個意識，甚至喺香港做本地調查新聞嘅人，都無嗰種意識，除了中國線。呢樣嘢我諗而家香港做傳媒、做研究嘅，係要pick up。」

<figure>
<img src="https://web.archive.org/web/20200920105101im_/https://www.hkcnews.com/news_新聞/hk-discuss/2020/06/曾國衛-國安法-20200617201503_200e_large.png" alt="">
<figcaption>政制及內地事務局局長曾國衛指民主派初選或犯國安法，他1986年畢業於中大新聞及傳播學系，是李立峯師兄。港台資料圖片</figcaption>
</figure>

李立峯亦透露，正在做關於抗爭運動中「國際線」的訪問。他不會因為國安法出爐而停止工作，但指寫研究報告的時候會小心謹慎，「有時你唔係驚自己嘅安危，你都要protect你嘅受訪者⋯⋯國際線做完嗰啲訪問，係咪真係寫呀？你問我，我覺得我會寫，只不過會唔會喺寫嘅時候有啲嘢要顧忌，或者寫嘅方式係點，我覺得當然係有需要（顧忌），有需要嘅意思係你唔能夠當條法例唔存在。你當條法例唔存在，係戇居，唔係勇敢。」

那麼，港獨支持度的數據怎樣處理？

「我最近submit了一篇article俾國際期刊，入面有提到支持港獨嘅數據，佢唔係重點來嘅。出嘅話咪出，嗰樣嘢，起碼我自己有個判斷，我擺出來，成個論述（係咩）、究竟我做緊咩嘢，同埋我嘅渠道係國際期刊。我自己嘅判斷，如果呢樣嘢都唔夠膽做，咁又真係幾大鑊。」

「我相信每個人都會有個咁嘅計算，唔係淨係話你自己驚唔驚，如果你係做訪問，你會唔會影響你嘅被訪者；我作為一個行政位置，我會唔會影響學院。即係有時你唔能夠懶勁、懶叻、懶偉大，你估真係你死你事咩。」

李立峯這個答案提到兩點：一是發表渠道、一是知道自己「做緊咩」。

發表渠道，他舉例說新加坡：「都有言論自由、新聞自由、學術自由嘅限制，但係，我嘅理解，新加坡過往嘅情況，你做完研究之後出國際期刊，佢（政權）唔係好理你，你唔好喺本地報紙寫就得，即係有啲批判性嘅嘢。」他續指，大陸胡溫年代，也有大陸學者寫怎樣理解自我審查，又或者學者可以在外國寫文章，但習近平在位這些年間，的確沒甚麼空間。

李立峯指出，首先要搞清楚的是政權通常不會禁止研究，「因為佢都要知。你諗吓，你估佢唔想知，香港有幾多percent嘅人支持港獨咩？其實佢想知、佢要知。」他續說：「大陸體制裡面有樣嘢叫『內參』，內部參考，好多時係學術、媒介都係，新華社咩都好，佢哋會唔會好認真做啲挖掘事實嘅報道？其實係會架，因為內部要知⋯⋯大陸好顧忌就係『輿論導向』，所以話內參，做完咪內部參考，你唔好走出去周圍講。所以佢哋嘅管控、管制，就係唔會唔俾你做，我嘅理解。」

另外一點，是要知道自己在做的是學術研究，要尊重研究方法、尊重數據，結論會受到學術研究的規範，有其客觀性。「點解我好強調我做緊啲乜嘢。我真係唔係咩勾結外國勢力嘛大佬，只不過係有個社會現象，就著個社會現象去探討，有個分析，然後有個理解，跟住你發表。學術界，譬如社會學入面有個範疇叫犯罪學，有啲人研究黑社會，唔代表你係黑社會或者你支持黑社會。」

<figure>
<img src="https://web.archive.org/web/20200920105101im_/https://www.hkcnews.com/news_新聞/hk-discuss/2020/06/中環-反送中一周年-20200610010825_5c55_large.jpg" alt="">
<figcaption>過去一年的反修例運動，有人舉起「香港獨立」旗幟。EYEPRESS圖片</figcaption>
</figure>

李立峯很認同城市大學公共政策學系教授葉健民的說法，指國安法之下，作為學者要做的、最基本的就是做好你的學術研究，「令佢打（壓）唔到你，如果佢要打你嘅話，佢就無藉口，擺明100%政治打壓。」

> 呢個我有個人經驗喎，等於我上庭（做專家證人接受盤問），你咪問囉，你叉到我先算，就係咁解。如果你嘅學術本身係好扎實，喺國際一流嘅期刊發表，經過評審，甚至係international有recognition嘅學者，佢唔係唔打得你，但佢打你咪真係擺明（政治打壓）。你會令到佢顯得超級夾硬嚟。

「呢個對任何專業都一樣，記者呀、醫生呀，你諗吓你搞醫護工會就話你搞事，但如果你本身係好專業、好叻、好好嘅，一流嘅醫生好、護理員好，首先已經係對自己嘅一種protection，令佢無咁容易有藉口搞你。」李立峯說。

<figure>
<img src="https://web.archive.org/web/20200920105101im_/https://www.hkcnews.com/news_新聞/hk-discuss/2019/04/佔中三子-佔中審訊-佔中九子-20190409235323_df1e_large.jpg" alt="">
<figcaption>「佔中九子」案於2018年年尾審畢，2019年4月判刑，李立峯是辯方邀請的專家證人，出庭作供兩日。資料圖片</figcaption>
</figure>

李立峯分析，如果當權者要在制度之內打壓一個學者，會受到許多限制，譬如港大要炒戴耀廷，幾年來都未做到；若然當權者撕破臉皮，越過制度進行打壓，那其實就沒甚麼可以做。但他想像過，「如果政權要恐嚇你嘅話，其實佢除了禁咗法輪功、拉咗黃之鋒，佢其實仲要做一樣嘢——佢要拉兩個唔出名嘅人。」

情況就好似1994年《明報》記者席揚被指涉漏國家機密，判監12年。李立峯說：「你諗吓，嗰種狀況先至叫嚇你， 當時有『龍門陣』，嗰時（如果）拉黃毓民，大家recognize槍打出頭鳥。而家個問題係，都唔係好出頭鳥，都打喎。當年席揚，無人識佢，全香港無人知道，直至佢被人拉了。」

李立峯會是下一個「席揚」嗎？他不認為，但說得不算老定：「你問我有無可能因為國安法被人拉，咁我有無可能中六合彩吖？唔係零嘅，哈哈哈哈。係呀，又好似無權話自己零，但咁都中，咁真係⋯⋯即係等於可能會遇空難，係咪就可以唔好搭飛機。個人風險我咁睇啦，我唔認為需要自己嚇自己。」

他深明自己不是最接近抗爭者的學者，形容前面有好多「石頭」，可以摸著石頭過河：戴耀廷是石頭、《蘋果》是石頭、黃之鋒也是石頭，他沒有理由縮。「唔好講學術界，講成個大環境，法輪功、蘋果、眾志、解散了但都係嗰幾個人，嚟緊DQ、嗰啲本土派，即係我覺得，如果乜事都未發生，就自己驚定先，就好似有啲⋯⋯係咪有啲太懦弱。」

將來，如果有學生想做港獨議題的報道、如果外國學者對來香港學府執教鞭有猶豫，怎樣處理？李立峯現在都交不出答案，只能拋出問題：「到時香港嘅情況evolve到咩地步？」、「佢（當權者）仲跟唔跟個制度？」、「每個人自己要有判斷，個判斷係你驚啲乜？」

他可以篤定地說的是：「我哋屬於盡量push或者defend the boundary，嗰個係我哋嘅價值，同我哋大部分老師希望做到嘅嘢——defend 言論自由、新聞自由嘅界線。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200920105101/https://www.hkcnews.com/aboutus/#subscribe)
