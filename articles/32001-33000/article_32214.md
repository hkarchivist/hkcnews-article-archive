---
title: "親中派驚輸，國安委取代立法會？"
date: "2020-07-23"
author: "假才子"
category: "眾說"
tags:
  - "港版國安法"
  - "2020立法會選舉"
url: "https://web.archive.org/web/20210703213814/https://www.hkcnews.com/article/32214/%E6%B8%AF%E7%89%88%E5%9C%8B%E5%AE%89%E6%B3%95-2020%E7%AB%8B%E6%B3%95%E6%9C%83%E9%81%B8%E8%88%89-32214/%E8%A6%AA%E4%B8%AD%E6%B4%BE%E9%A9%9A%E8%BC%B8%EF%BC%8C%E5%9C%8B%E5%AE%89%E5%A7%94%E5%8F%96%E4%BB%A3%E7%AB%8B%E6%B3%95%E6%9C%83%EF%BC%9F"
original_url: "https://www.hkcnews.com/article/32214/%E6%B8%AF%E7%89%88%E5%9C%8B%E5%AE%89%E6%B3%95-2020%E7%AB%8B%E6%B3%95%E6%9C%83%E9%81%B8%E8%88%89-32214/%E8%A6%AA%E4%B8%AD%E6%B4%BE%E9%A9%9A%E8%BC%B8%EF%BC%8C%E5%9C%8B%E5%AE%89%E5%A7%94%E5%8F%96%E4%BB%A3%E7%AB%8B%E6%B3%95%E6%9C%83%EF%BC%9F"
---

# 親中派驚輸，國安委取代立法會？

如果話721係香港警民，甚至官民關係的轉捩點，相信多數人都會同意。本應保護市民的警方，在早就知有社團將要上街亂打人之下，故意袖手見死不救。假如知情不報都當係幫兇，咁知情不救何嘗唔係更嚴重？721係徹底令問題由政見之爭變成良知之爭。以往亦有民調顯示，721係對反送中／反政府市民的影響力最大事件之一。

但最近亦有民調話，市民的反政府情緒似乎稍有減退，不少人討論要加大文宣同擔心立法會選情。我又唔太擔心呢樣。我覺得呢個主要係政局淡靜，令市民注意力去咗第度之故，選舉臨近氣氛熾熱返就會唔同，好似初選咁。其實過去經驗顯示，你得閒無事寫再多文宣同論述都唔會夠一單全民關注的大事影響大，所以文宣應集中在關鍵日子提醒大家警暴同政府無能，效果更大。而近期係好多反送中大事周年，加上疫情反彈民怨都會反彈，同埋DQ亦勢必搞一輪，如果9月6日選舉，屆時民情應對民主派有利。

<figure>
<img src="https://web.archive.org/web/20210703213814im_/https://www.hkcnews.com/news_新聞/hk-discuss/2020/07/港版國安法-維護國家安全委員會-20200707011607_35f9_large.jpg" alt="">
<figcaption>維護國家安全委員會首次會議後拍攝。政府新聞處照片</figcaption>
</figure>

重點係，如果9月6日選舉，如果。咁多負面因素重疊，難怪親中派驚輸，開始不斷喊要推遲選舉。筆者唔young但好天真（國安法殺到嚟都堅持唔拎外國護照，信政府）的家人就問我，冇立法會政府點推政策同預算。好簡單，家陣國安委係三權之上，佢講乜就要做，JR都唔比，冇立法會， 國安委話係國安問題落柯打，咪乜都解決到囉， 唔好忘記政府施政受阻都係國安問題嚟㗎。一個唔覺意真係由國安委取代立法會呀。

家人又話，咁就大鑊，以阿乜總的底線思維（家人信對家文宣信到十足，底線思維係全世界最強思維）， 一定用最強硬方式處理，立法會冇啦冇啦。我就話，都未必嘅，大陸獨裁的好處就在隨時180度改政策都冇人挑戰，當年鬧到美帝血海深仇咁，咪都係一個屈尾十就同人握手談笑風生。 所以暫時一步睇佢DQ幾多人先再講啦。總之，努力爬山， 做得就做啦。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210703213814/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210703213814im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
