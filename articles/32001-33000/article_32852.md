---
title: "無綫刪減體育新聞　伍家謙：我離開5年，而家都未放得低"
date: "2020-08-12"
last_updated: "2020-08-30 13:42:41"
author: "記者曾港深"
category: "眾聞"
tags:
  - "無綫新聞"
  - "伍晃榮"
  - "伍家謙"
url: "https://web.archive.org/web/20210712050106/https://www.hkcnews.com/article/32852/%E4%BC%8D%E5%AE%B6%E8%AC%99-%E4%BC%8D%E6%99%83%E6%A6%AE-%E7%84%A1%E7%B6%AB%E6%96%B0%E8%81%9E-32852/%E7%84%A1%E7%B6%AB%E5%88%AA%E6%B8%9B%E9%AB%94%E8%82%B2%E6%96%B0%E8%81%9E-%E4%BC%8D%E5%AE%B6%E8%AC%99%EF%BC%9A%E6%88%91%E9%9B%A2%E9%96%8B5%E5%B9%B4%EF%BC%8C%E8%80%8C%E5%AE%B6%E9%83%BD%E6%9C%AA%E6%94%BE%E5%BE%97%E4%BD%8E"
original_url: "https://www.hkcnews.com/article/32852/%E4%BC%8D%E5%AE%B6%E8%AC%99-%E4%BC%8D%E6%99%83%E6%A6%AE-%E7%84%A1%E7%B6%AB%E6%96%B0%E8%81%9E-32852/%E7%84%A1%E7%B6%AB%E5%88%AA%E6%B8%9B%E9%AB%94%E8%82%B2%E6%96%B0%E8%81%9E-%E4%BC%8D%E5%AE%B6%E8%AC%99%EF%BC%9A%E6%88%91%E9%9B%A2%E9%96%8B5%E5%B9%B4%EF%BC%8C%E8%80%8C%E5%AE%B6%E9%83%BD%E6%9C%AA%E6%94%BE%E5%BE%97%E4%BD%8E"
---

# 無綫刪減體育新聞　伍家謙：我離開5年，而家都未放得低

「伍家謙，交畀你講體育！」前無綫新聞體育記者伍家謙，陪伴年輕一代港人成長。不經不覺，他已離開無綫5年，但他心裡有一樣東西，原來一直放不下耿耿於懷，那是見到體育新聞遭刪減。

### [Jason和你體特別篇結集](https://web.archive.org/web/20210712050106/https://bit.ly/2XVXJdU)


{{< video src="https://web.archive.org/web/20210712050106if_/https://www.youtube.com/embed/KXvygMj4JIY" >}}


40歲的伍家謙，現為自由身傳媒工作者，他於珠海學院新聞系學士畢業後，加入《新報》任職體育記者，及後在行家馮堅成（前無綫體育記者）的介紹下，2004年加入無綫新聞部體育組，2015年結束與無綫11年的賓主關係。他離職原因，是因為無綫取消六點半新聞的體育報道環節，令他心淡，及後無綫再進一步壓縮11點晚間新聞的體育環節，他其後決定離開。

離開無綫後，伍家謙成為自由身體育傳媒人，並轉戰網上平台、參與品牌活動及做節目主持、專欄作者等。他解釋轉戰網上的原因：「你對上一次睇電視係幾時，前一晚？出門口之前？但係你對上一次拎起部手機又係幾時，幾分鐘之前？幾秒之前？世界不斷轉動，傳媒嘅戰場其實一早改變了。」

2016年，伍家謙與友人拍檔開設多媒體製作公司「Gimme 5 Media Services」以及「Goosh Production」，主要從事多媒體製作、拍片等，內容圍繞體育，曾經為賽馬會、可口可樂及東方足球會製作短片，伍家謙負責撰稿，另外兩名股東則負責攝影及後期製作。他坦言，收入比以前做體育記者高。

「開始嗰陣，無諗過會開製作公司，更加無諗過可以有一個屬於自己嘅Studio，一切都得來不易，非常感激身邊幫過我嘅人。」

<figure>
<img src="https://web.archive.org/web/20210712050106im_/https://www.hkcnews.com/news_新聞/hk-discuss/2020/05/伍家謙-專訪-20200529220226_1005_large.jpg" alt="">
<figcaption>伍家謙的名字深入民心，是不少立志成為體育記者的年輕人偶像。周滿鏗攝</figcaption>
</figure>

伍家謙年輕時，得到不少圈內人及前輩的教導和幫助，所以他開設的多媒體製作公司，歡迎有志從事傳媒行業的年輕人加入，希望給予青年實踐理想的機會，每年會聘請幾名傳理系的實習生。他指，自公司成立以來，他已帶領年輕記者採訪過大大小小不同的體育賽事，當中不得不提的，是採訪2016年俄羅斯世界盃四強，「記得佢哋雖然好辛苦，每一次剪片做嘢都通宵達旦，但見到佢哋採訪時嗰種興奮同滿足感，我就覺得好開心同覺得好有意義。」

伍家謙本來計劃今年帶領傳理系學生採訪東京奧運，可惜武漢肺炎打亂部署，無奈要延期。

「我後生嘅時候咩都唔識，撞過好多板，犯過好多好嚴重嘅錯誤，但係都有好多人願意畀機會我去試。咁到我而家有能力嘅時候，我覺得我都要一樣畀多啲機會年輕人，因為他們最需要就係機會。」伍家謙指，他很討厭聽到有些人常常說『一蟹不如一蟹』等說話，認為年代不同，根本不能比較，而且當今青年有很多擅長的技能，是他所不懂的，他也需要向年輕人學習，「我唔想變成嗰啲我細個好討厭嘅大人。」

伍家謙對過去一年，青年成為一些人針對的對象感到很心痛。他強調，這個香港的未來是屬於年輕人的，香港未來會變成怎樣，也掌握在青年手中，所以難以理解為何政府會對年輕人如此敵視。他認為，上一代對年輕一輩的了解很有限。

「竟然仲會有人覺得，啲人上街係因為買唔到樓、搵唔到嘢做嗰啲社會問題，點解過咗成年都會有人有咁嘅諗法？因為佢哋根本唔知啲後生仔諗緊啲乜、爭取緊啲乜，又冇諗過呢啲問題其實係會好影響到佢哋嘅未來，大家嘅思想完全係兩個世界，根本唔會達到共識。」伍又稱，能夠解決社會紛爭及矛盾只有妥當的政策，但當權者的決策都明顯傾側某一邊，所以年輕人才會如此憤怒。

<figure>
<img src="https://web.archive.org/web/20210712050106im_/https://www.hkcnews.com/news_新聞/hk-discuss/2020/05/伍淑清-伍家謙-20200529220155_15d5_large.jpg" alt="">
<figcaption>伍淑清去年說放棄年輕人後，伍家謙在Facebook「抽水」。有網民指他們都姓伍，伍家謙留言說「恥與為伍」。伍家謙Facebook截圖</figcaption>
</figure>

美心集團創辦人的女兒伍淑清，去年接受《環球時報》專訪時表示放棄年輕人。記者詢問伍家謙對此有何看法，伍家謙說：「未有，何來失呢？」他憶述，去年聽到這件事後，在Facebook發帖文「抽水」，內容是「我宣佈：我已經放棄成為美國總統了。」他強調，現時的年輕人個個都有獨立思考能力，並不會因為一個人的說話而去放棄追逐理想。

伍家謙在社交媒體敢於發聲，他表示，最近社會氣氛令他有感趁還有機會，便要好好表達意見。被問到敢言有否影響其工作及收入，他說：「我在社交平台上都是講自己相信嘅價值觀，工作有冇少到我真係唔知，因為人哋就算唔搵我，都唔會同番我講。但還好過去一年都keep住有job搵我，所以我覺得能夠發聲嘅時候就要繼續發聲，呢樣嘢係我堅持住嘅信念。」

由於伍家謙在社交媒體表達對社會時事的看法，間中亦會嘲諷政府，所以他被網民歸類為「黃KOL」，被問到會否介意網民將他如此分類時，他反問記者：「如果我問你鍾唔鍾意你女朋友，你會點答？你只會答鍾意，或者唔鍾意，你唔會答你係『中立』！政見亦都係一樣，每個人對任何事都一定有自己嘅睇法，唔會有絕對嘅中立。」他並不介意被歸類為「黃KOL」，反而會繼續貫徹個人價值觀，繼續講想講的說話，而這也是他離開大台的其中一個原因。

提到大台，無綫令伍家謙獲得知名度，但他對於無綫新聞一步步刪減體育新聞環節，先是在六點半新聞報道、再到晚間新聞，伍家謙直言現在仍耿耿於懷。「其實到而家我都未放得低，見到體育新聞一路不停縮短，再到沒有，一定會好難過。唔明白點解連分半鐘都容不下。我覺得體育新聞絕對係有價值，讓大眾知道嘅資訊。我經常用一個例子，就係當去到奥運或者世界盃呢啲大型比賽，我哋先可以將報道放在前面，但平時往往就成為cut減嘅第一選擇。」

伍家謙補充，雖然他不滿意無綫刪減體育新聞環節，但他對舊公司仍然深存感激，因為要不是無綫給予他極大的自由度去報道體育新聞，他建立的輕鬆搞笑風格也不能呈現於觀眾眼前，而他也在過程中慢慢培養出自己的獨特形象，「如果大家都會因為我嘅報道手法或者風格而記得我，我都真係幾開心嘅。」

<figure>
<img src="https://web.archive.org/web/20210712050106im_/https://www.hkcnews.com/news_新聞/hk-discuss/2020/05/伍家謙-無綫新聞-伍晃榮-20200529220142_bd7a_large.jpg" alt="">
<figcaption>伍家謙 （左二）難忘與恩師伍晃榮（中）在無綫新聞體育組相處的一點一滴。  伍家謙Facebook圖片</figcaption>
</figure>

提到無綫新聞體育組，不得不提他的恩師、深受觀眾愛戴的已故體育主播伍晃榮，他已逝世12年。伍家謙說，若沒有伍晃榮的教導，也沒有今天的他，因此他非常敬重伍晃榮。他憶述，當年剛進入無綫時，對恩師已經非常仰慕，所以急於模仿伍晃榮的風格，卻不勝任。不過，在恩師的循循善誘下，伍家謙最終學習到輕鬆報道方式，並建立自己的獨特性。

「新聞通常都唔係一啲特別開心嘅嘢，大多數都係政治新聞，或者死人冧樓。一節新聞大約30分鐘，啲觀眾睇咗廿幾分鐘啲唔開心嘅嘢，咁體育新聞得3分半至4分鐘，係咪都要咁墨守成規、咁死板呢？係咪可以令大家輕輕鬆鬆咁去食飯，或者入睡？呢樣嘢就係我當時做體育新聞，秉承咗伍晃榮先生嘅信念。」

伍家謙指，伍晃榮對他的影響非常巨大，甚至稱得上是人生導師。他提到伍晃榮曾經講過：「思想永遠要保持活力，唔可以重複自己嘅成功方程式。」伍晃榮的意思，是任何人認為自己做得好好的地方，其實都一定有進步或改善空間，做人做事都不能故步自封，永遠都要願意嘗試新事物，不要以為自己的一套就是最好的一套。

伍家謙有感恩師這句話影響了他一生，「就算我而家冇做體育記者，做緊同以前完全唔同嘅嘢，佢嘅說話時時刻刻警剔住我，點樣做好啲嘢，甚至點樣對人處事。」

伍家謙每年4月17日 （伍晃榮死忌）都會在社交平台分享一件他和恩師相處的小事，以作紀念。他今年在Facebook說：「每年今日，我都會這樣寫一遍。伍生，謝謝您，劣徒無用，還沒甚麼成就，但沒有您，我一定不會是今天的我，我的人生就或許會比現在暗淡得多；十二年後，依然掛念，想跟您說一句，我活得很好，也當上爸爸了，不用掛心喇。」


{{< video src="https://web.archive.org/web/20210712050106if_/https://www.youtube.com/embed/xeqfrLvveCE" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712050106/https://www.hkcnews.com/aboutus/#subscribe)
