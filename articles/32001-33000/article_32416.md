---
title: "香港收成期社會賢達冇令人失望"
date: "2020-07-29"
last_updated: "2020-07-29 22:32:25"
author: "假才子"
category: "眾說"
tags:
  - "中聯辦"
  - "西環"
  - "戴耀廷"
  - "港大校委會"
url: "https://web.archive.org/web/20210729220151/https://www.hkcnews.com/article/32416/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-32416/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/32416/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-32416/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 香港收成期社會賢達冇令人失望

充斥香港收成期社會賢達的港大校委會以18比2高票通過炒掉「 戴妖」戴耀廷，筆者這麼愛國愛港當然是舉腳贊成，尤其是見到中聯辦九秒九出聲明表示支持，仲唔識do咩。

再看一次校委會成員：李國章（主席）、陳韻雲、趙子翹、黃永光、潘燊昌、施文信、陳坤耀、劉麥嘉軒、石禮謙、黃景強、王沛詩、楊紫芝、張翔、梁高美懿、陳志武、高一村、盧寵茂、岳中琦、張達明、李梓成、王宇辰、陳衍里、戴健文（p.s. 陳志武缺席，張翔、張達明沒投票，傳2票反對是李梓成、戴健文）。

<figure>
<img src="https://web.archive.org/web/20210729220151im_/https://www.hkcnews.com/news_新聞/hk-discuss/2020/07/劉麥嘉軒-港大校委會-20200728214338_2508_large.jpg" alt="">
<figcaption>其中兩位港大校委劉麥嘉軒（左）和陳韻雲出席校委會會議。林勵攝</figcaption>
</figure>

<figure>
<img src="https://web.archive.org/web/20210729220151im_/https://www.hkcnews.com/news_新聞/hk-discuss/2020/07/Abraham%20SHEK%20Lai-him-港大校委會-20200728215403_10a4_large.jpg" alt="">
<figcaption>李梓成（右）與另一名校委會委員石禮謙。林勵攝</figcaption>
</figure>

真是位位都是香港收成期社會賢達中的那粒星，果然冇令西環失望，班九品芝麻官（以中共角度計）叫你咬誰就咬誰，為年輕人做了好好的榜樣：在香港地想上位想收成，做隻神犬拉西就對了。就算你幾有錢幾有社會地位，你的本質都係一隻拉西，乖。有記憶力同眼力都唔知點解咁好的網民，就找出當年學生衝入校委會會議（盧寵茂在地上安詳睡覺嗰次）的照片，發現最新一代中間超人轉世靈童， 啟迪了港獨份子劉穎匡嗰位李啟迪都在場。拿咁咪就係受教，未來一片光明的社會賢達棟樑囉。

跟住又有廢青話咁樣係破壞港大破壞下一代，又話咁多委任成員的校委會制度有問題，我當然都係唔同意。學收成界KOL波哥話齋，香港只有年輕人破壞收成期，唔存在收成期破壞年輕人。上一代收成人建立港大，依家收成人當然有權破壞返港大不是嗎？本來無一物，何處惹塵埃？（好似唔係咁解，不過算了）同埋眾所周知，香港制度一向行之有效，校委制度都係殖民地遺留下來，點解以往唔批評？仲唔係崇洋反中？根本香港的制度本來就係咁，當權者大把權在手隨時可以用盡，冇人可以制衡。如果你以為香港一直都係制度好好，核心價值係民主自由法治，只係依家被壞人破壞，學千古罪人講咁係有人出賣同葬送香港，咁真係個美麗的誤會，其實從來都沒有。你睇班社會賢達，誰關心民主自由法治？根本香港一路都係做拉西先上到位，做拉西先係香港核心價值，無論殖民地時代定而家。

至於有人話可能令港大國際地位受損，甚至校委全部被美國制裁，你同我定，港大國際地位都係中央賦予的，中央想要哪裡有國際頂級大學就哪裡有國際頂級大學，洗乜理美國佬？美國佬唔比學者交流、中斷合作項目、操控國際排名，都係冇影響，我話嘅。依班校委肯定唔洗驚，唔洗擔心外國銀行帳戶被封，西環實會餵骨頭比你哋食到飽的。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210729220151/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210729220151im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
