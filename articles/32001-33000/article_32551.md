---
title: "【病人、家屬心聲】武漢肺炎確診者在家4天後送院　同住太太至今未送隔離、屋企未能消毒"
date: "2020-08-03"
author: "記者莊曉彤"
category: "眾聞"
tags:
  - "武漢肺炎"
  - "確診者"
  - "瑪嘉烈醫院"
url: "https://web.archive.org/web/20200927162413/https://www.hkcnews.com/article/32551/%E6%AD%A6%E6%BC%A2%E8%82%BA%E7%82%8E-%E7%A2%BA%E8%A8%BA%E8%80%85-%E7%91%AA%E5%98%89%E7%83%88%E9%86%AB%E9%99%A2-32551/%E3%80%90%E7%97%85%E4%BA%BA%E3%80%81%E5%AE%B6%E5%B1%AC%E5%BF%83%E8%81%B2%E3%80%91%E6%AD%A6%E6%BC%A2%E8%82%BA%E7%82%8E%E7%A2%BA%E8%A8%BA%E8%80%85%E5%9C%A8%E5%AE%B64%E5%A4%A9%E5%BE%8C%E9%80%81%E9%99%A2-%E5%90%8C%E4%BD%8F%E5%A4%AA%E5%A4%AA%E8%87%B3%E4%BB%8A%E6%9C%AA%E9%80%81%E9%9A%94%E9%9B%A2%E3%80%81%E5%B1%8B%E4%BC%81%E6%9C%AA%E8%83%BD%E6%B6%88%E6%AF%92"
original_url: "https://www.hkcnews.com/article/32551/%E6%AD%A6%E6%BC%A2%E8%82%BA%E7%82%8E-%E7%A2%BA%E8%A8%BA%E8%80%85-%E7%91%AA%E5%98%89%E7%83%88%E9%86%AB%E9%99%A2-32551/%E3%80%90%E7%97%85%E4%BA%BA%E3%80%81%E5%AE%B6%E5%B1%AC%E5%BF%83%E8%81%B2%E3%80%91%E6%AD%A6%E6%BC%A2%E8%82%BA%E7%82%8E%E7%A2%BA%E8%A8%BA%E8%80%85%E5%9C%A8%E5%AE%B64%E5%A4%A9%E5%BE%8C%E9%80%81%E9%99%A2-%E5%90%8C%E4%BD%8F%E5%A4%AA%E5%A4%AA%E8%87%B3%E4%BB%8A%E6%9C%AA%E9%80%81%E9%9A%94%E9%9B%A2%E3%80%81%E5%B1%8B%E4%BC%81%E6%9C%AA%E8%83%BD%E6%B6%88%E6%AF%92"
---

# 【病人、家屬心聲】武漢肺炎確診者在家4天後送院　同住太太至今未送隔離、屋企未能消毒

武漢肺炎第三波，至今已累計確診3589人。截至8月3日，衛生防護中心資料顯示，有217名患者正等候入院。眾新聞聯絡到一位確診者家人Jenny，她的丈夫李先生是的士司機，現年51歲，上月28日獲悉確診，4天後，即8月1日才送到亞博分流，即日再轉送瑪嘉烈醫院。

同住的Jenny卻至今仍然在家，未有送往隔離，她昨日更收到食環署致電，表示要預約上門消毒，「佢聽到我個人仲喺間屋，就即刻cancel咗個booking。我諗佢哋幾個department真係好亂，我個人仲喺間屋佢都唔知，仲話想上嚟消毒。」 她這幾天兩度留言給衛生署，今午獲回覆，著她耐心等候，不舒服就打衛生署熱線，並指「有咩問題就打999」。


{{< video src="https://web.archive.org/web/20200927162413if_/https://www.youtube.com/embed/Vv_nZMDeoJ0" >}}


Jenny 丈夫上月28日接獲確診消息，同日開始間中咳嗽，一直無發燒，可以走動，但較早前出現過耳鳴、肚瀉、腰酸骨痛的情況。29日，Jenny亦都出現病徵，通知衛生署並即時上救護車送往急症室做核酸檢測。當時她獲告知，如果檢測結果呈陰性，就即時送入隔離設施，如果呈陽性，就即時送院，所以Jenny已經收拾好行李、一袋二袋的到了仁濟醫院。她記得大約是下午5時到醫院，在急症室自費180元，做完檢測就等結果，急症室有圍板隔開檢測人士與其他求診病人。

Jenny說：「當時我見到有一個海員入到嚟，最遲嚟嘅，最快攞到報告，入咗院，因為佢講英文，我識聽。我好肯定因為免檢疫嘅問題，而搞成今時今日咁嘅現狀。我聽到佢應該係喺酒店隔離緊嘅，因為有病徵，唔知佢自己嚟定十字車嚟，總之就入咗嚟同一間房，大家就做核酸測試、照肺，之後就坐喺度等。」同房還有一個中年男子，共3人。

等到晚上11時左右，Jenny得到檢測結果，幸而是陰性，理應獲安排即時送往隔離設施。當她辦完所有手續已經接近深夜12點，「然之後唔知點解衛生署通知了仁濟醫院：你叫佢（Jenny）自己返屋企先啦。我當時就帶著啲篋又返番屋企喇。我唔知佢哋太夜安排唔到車定點。」之後Jenny就一直在家等候，至今未獲安排。

Jenny與丈夫同住荃灣公屋，衛生署給予他們的指示：「就係戴手套、戴口罩、分開食、分房瞓，就係咁多。」但廁所、廚房共用，老公用過廁所，Jenny都一定用1:99漂白水消毒。一日三餐，就靠親友買餸或叫外賣擺門口。

Jenny指，兒子在上周日（26日）上過來吃飯，29日晚已經連同女朋友被送到竹篙灣檢疫中心；與其夫揸同一輛的士的早更司機，則在30日被送到駿洋邨。就只有Jenny未送去隔離，但令Jenny最感不忿的，始終是老公未有送院，「要隔離嘅人就全部走Q哂，但係確診那個就安在家中，係咪想佢等死？唔係接受治療？我明白負壓病房係要時間prepare，亦都有大把人用緊。但係點解無綫新聞講80%，80%即係有位，點解而家仲要等。」

醫管局連日表示，負壓病房、病床的使用量都接近8成。眾新聞向醫管局查詢李先生待送院多日的原因，獲回覆：「近日確診新型冠狀病毒病人人數不斷增加， 公立醫院隔離病床接近飽和，各醫院會盡力調度病床， 盡快接收病人。現時有部分病人需要等候安排入院， 醫管局重大事故控制中心會與衞生防護中心溝通， 考慮病人的初步病徵、年齡、確診日期、居住區域等因素， 盡快安排病人入院。醫管局希望病人體諒有關安排需時， 並耐心等候安排，避免自行前往醫院。」

但檢疫設施方面，截至8月3日上午9時，共474個單位可供即時使用（當中部分正待維修或消毒），駿洋邨最多，有444個。衞生署回應眾新聞就隔離安排的查詢，指「衞生防護中心在接獲2019冠狀病毒病確診個案的通報後，會即時展開流行病學調查，包括追蹤接觸者。中心會為沒有病徵的密切接觸者安排檢疫，其他接觸者則會進行醫學監察。」

<figure>
<img src="https://web.archive.org/web/20200927162413im_/https://www.hkcnews.com/news_新聞/hk-discuss/2020/08/檢疫中心-武漢肺炎-20200803230019_1a40_large.png" alt="">
<figcaption>衛生防護中心資訊。網頁截圖</figcaption>
</figure>

Jenny老公（李先生）上周五（31日）終於收到電話表示翌日送院，但幾時去、去哪間醫院都不知道。翌日下午，青衣消防局緊急救護隊來送他去亞博社區治療設施，到達時被問及有否帶個人藥物，李先生說有，但亞博沒有（糖尿病人用的）胰島素容器，所以被安排送院。他還記得，大約是傍晚6時出發去瑪嘉烈醫院。

病房住2人，李先生的病友今天已出院。李先生介紹病房說，房內有個有線電話，可以聯絡醫生、護士，護士每日早、晚會來「拮手指」。病房門口有個「傳遞箱」，用來傳送食物及藥物，房內有廁所。李先生指，每人每日有兩枝430ml的水，不知為何這裡較缺水。Jenny說李先生飲水量大，所以家人已代她送了好多水來。醫生給李先生開了咳藥水，他服藥2天後感到有好轉。李先生還說：「佢啲膳食OK喎，佢有素食，我而家食素食，OK喎。」

<figure>
<img src="https://web.archive.org/web/20200927162413im_/https://www.hkcnews.com/news_新聞/hk-discuss/2020/08/瑪嘉烈醫院-武漢肺炎-確診者-20200803223009_26a5_large.jpg" alt="">
<figcaption>李先生認為膳食不錯。受訪者提供</figcaption>
</figure>

<figure>
<img src="https://web.archive.org/web/20200927162413im_/https://www.hkcnews.com/news_新聞/hk-discuss/2020/08/瑪嘉烈醫院-武漢肺炎-確診者-20200803223057_1fc8_large.png" alt="">
<figcaption>李先生介紹病房門口的「傳遞箱」，用以傳送食物及藥物。受訪者提供</figcaption>
</figure>

在等候入院的過程，李先生形容：「由星期二確診到星期六先送去醫院，呢幾日都真係驚驚地傳染咗俾屋企人，最慘佢哋係唔嗲唔吊，隔離咗個啲又唔走去驗吓佢哋（指兒子，至今未有檢測結果），驗咗嗰啲又返番嚟（屋企）隔離，唉真係搲哂頭，呢個咁嘅政府真係⋯⋯」

仍在家中等候安排的Jenny則覺得，二、三月份爆發佛堂群組，已經有待入院的問題出現，「3月到7月，點解都唔去檢討，而係到現在，咁多人牽涉、咁多病人、咁多家庭，你哋先去做嘢，喺我嘅角度，係錯哂。究竟政府呢幾個月搞緊啲乜嘢？究竟有無檢討過自己嘅流程？」

「3月嗰陣時，當我聽到呢個新聞，話龕堂嗰啲候診病人，好似唔關自己事。但係今次，我真真正正去經歷，原來佢哋嘅心情各樣，好重感受。求餐外賣、求物資，全部都係香港人自己自救，政府剩係做自己嘅嘢都搞唔掂。無錯，呢個疫情係大家未見過，但好多細節係可以檢討，而做得更加好，無咁混亂。」Jenny說，她亦相信，好多家庭都面對著類似的情況。

現在，他們一家三口，一個在瑪嘉烈、一個在竹篙灣、一個在家裡，Jenny只能透過手機知道外界消息、知道家人的情況，「好深感受，人可以行出街嘅自由，好珍惜，原來困咗喺間屋，失去咁多嘢嘅時間，覺得好失落⋯⋯因為可能我老公咁多日陪住我，呢兩日佢去咗醫院，變咗被遺棄咁樣。如果我係走甩嘅data，其實我等於播毒者，但我有公民責任、受過教育嘅，我唔會做呢樣嘢，繼續等待忍耐。」

<figure>
<img src="https://web.archive.org/web/20200927162413im_/https://www.hkcnews.com/news_新聞/hk-discuss/2020/08/武漢肺炎-瑪嘉烈醫院-20200803223032_1229_large.png" alt="">
<figcaption>Jenny的家人帶來一「車仔」的水到瑪嘉烈醫院，送給李先生。受訪者提供</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200927162413/https://www.hkcnews.com/aboutus/#subscribe)
