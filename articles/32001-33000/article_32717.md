---
title: "【記招上10大疑問】全民病毒測試最快兩周後展開　特首加4局長答不到細節"
date: "2020-08-07"
author: "眾新聞記者"
category: "眾聞"
tags:
  - "特首"
  - "林鄭月娥"
  - "林鄭"
  - "Carrie Lam"
  - "火眼實驗室"
  - "全民檢測"
url: "https://web.archive.org/web/20210712050018/https://www.hkcnews.com/article/32717/%E6%9E%97%E9%84%AD%E6%9C%88%E5%A8%A5-%E5%85%A8%E6%B0%91%E6%AA%A2%E6%B8%AC-%E7%81%AB%E7%9C%BC%E5%AF%A6%E9%A9%97%E5%AE%A4-32717/%E3%80%90%E8%A8%98%E6%8B%9B%E4%B8%8A10%E5%A4%A7%E7%96%91%E5%95%8F%E3%80%91%E5%85%A8%E6%B0%91%E7%97%85%E6%AF%92%E6%B8%AC%E8%A9%A6%E6%9C%80%E5%BF%AB%E5%85%A9%E5%91%A8%E5%BE%8C%E5%B1%95%E9%96%8B-%E7%89%B9%E9%A6%96%E5%8A%A04%E5%B1%80%E9%95%B7%E7%AD%94%E4%B8%8D%E5%88%B0%E7%B4%B0%E7%AF%80"
original_url: "https://www.hkcnews.com/article/32717/%E6%9E%97%E9%84%AD%E6%9C%88%E5%A8%A5-%E5%85%A8%E6%B0%91%E6%AA%A2%E6%B8%AC-%E7%81%AB%E7%9C%BC%E5%AF%A6%E9%A9%97%E5%AE%A4-32717/%E3%80%90%E8%A8%98%E6%8B%9B%E4%B8%8A10%E5%A4%A7%E7%96%91%E5%95%8F%E3%80%91%E5%85%A8%E6%B0%91%E7%97%85%E6%AF%92%E6%B8%AC%E8%A9%A6%E6%9C%80%E5%BF%AB%E5%85%A9%E5%91%A8%E5%BE%8C%E5%B1%95%E9%96%8B-%E7%89%B9%E9%A6%96%E5%8A%A04%E5%B1%80%E9%95%B7%E7%AD%94%E4%B8%8D%E5%88%B0%E7%B4%B0%E7%AF%80"
---

# 【記招上10大疑問】全民病毒測試最快兩周後展開　特首加4局長答不到細節

武漢肺炎襲港大半年，特首林鄭月娥今午宣布政府最快兩星期後展開「普及檢測計劃」，市民可以自願參加免費病毒測試。政府及建制派早前已經吹風全民檢測，專家顧問袁國勇、許樹昌回應傳媒查詢指出，需要配合居家令或者是幾日內完成檢測才有效，但今午政府記者會對於採樣方式、會否配合「禁足令」、每日檢測量、交樣本後幾時可以取得結果，政府一概無法回答或表示未有定案。林鄭月娥亦表示無法估計幾多市民參與，但提到可能涉及過百萬人。

關於普及檢測的內容，特首林鄭月娥交出的答案只是五個原則：(1)要在相對短時間內完成；(2)恪守社交距離原則，避免人群聚集、排隊；(3)便民，盡量電子化；(4)安全有序，分開派發及收集樣本的地點，並可以全程追蹤樣本；(5)保障私隱，實驗室不應知悉測試者姓名、只知條碼。

<figure>
<img src="https://web.archive.org/web/20210712050018im_/https://www.hkcnews.com/news_新聞/hk-discuss/2020/08/特首-全民檢測-武漢肺炎-20200807200623_9799_large.jpg" alt="">
<figcaption>左起：食物及衞生局常任秘書長陳松青、食物及衞生局長陳肇始、特首林鄭月娥、發展局長黃偉綸、政制及內地事務局長曾國衛、勞工及福利局長羅致光。美聯社</figcaption>
</figure>

### 問題1. 採樣方式？

中國內地來港的「核酸檢測支援隊」先遣隊認為鼻咽拭子測試（俗稱「撩鼻」）較準確，衛生防護中心傳染病處主任張竹君剛表示，驗深喉唾液（即用「口水樽」）的敏感度及準確度也很高、不比鼻咽拭子差。而鼻咽拭子採樣較困難，過往均由醫護人員協助進行。

食物及衛生局長陳肇始回應提問時首先表示，現時在公營醫療系統檢測或社區檢測都有用上不同的採樣方式，即包括深喉唾液樣本，亦都有鼻咽拭子。就普及檢測，她稱會繼續與專家商討，「要睇吓點樣符合（5個）原則，例如喺短時間採到樣，點樣能夠正確採樣。因為好多專家都同我哋講到，唔同嘅採樣方法，最主要係能夠正確有效採樣，所以我哋會因應呢啲原則再同專家、實驗室嘅專業人員再商討，有一個定案呢係會再公布。」

### 問題2. 怎樣交收樣本？

林鄭月娥舉出過往為特定高危群組做測試的例子，例如的士司機需要先預約，再到指定地點由醫護人員採樣；安老院舍職員，則是醫護人員遂間院舍上門採樣。她續指：「你可以想像如果用返上門到會採樣，係無辦法做到，如果係用一啲慣常喺社區中心或者屋邨辦事處成立採樣點，就會出現人群聚集，好多人排隊，呢個又會製造感染嘅風險，呢個正正點解我話今日未能完全同大家交代，因為仲要喺未來10日、8日諗通、諗清楚。」

### 問題3. 每日檢測量？

沒有回應。

### 問題4. 市民提交樣本後幾耐有結果？

### 問題5. 私隱問題？

這次普及檢測由三間中國國家檢測機構（華大、凱普、金域）負責，市民擔憂檢測採集到的個人資料（包括DNA資料）被「送中」。被問到如何保障個人資料不外泄。林鄭稱，對於此問題，外界有「太多謠傳，太多抹黑」，又指「冇可能有人有興趣，呢啲咁嘅所謂樣本呀、基因呀」，強調政府會透過五大原則進行全民檢測，其中包括確保個人私隱，檢測人員不會知道樣本屬於何人，只會獲得一個條碼，在檢測後將結果告之衞生署，而所有樣本短時間內亦會在港銷毀，「絕對唔會拎去另一個地方。」

<figure>
<img src="https://web.archive.org/web/20210712050018im_/https://www.hkcnews.com/news_新聞/hk-discuss/2020/08/中山紀念公園-火眼實驗室-臨時氣膜實驗室-20200807192704_1ec4_large.jpg" alt="">
<figcaption>華大基因在中山紀念公園體育館搭建的「火眼實驗室」。政府新聞處照片</figcaption>
</figure>

### 問題6. 會否配合禁足令／居家令？

林鄭月娥回應表示，沒有禁足令的配合會令到普及檢測成效打折扣，「因為佢檢測完出了街、返了工，隔籬唔好彩有個陽性（患者），佢亦都會感染。但呢個就係整個社會要諗，我哋願意承受幾大限制，或者付出幾大嘅代價。你記得我有個三人拔河嘅圖畫，我哋如果係好極端嘅，做完檢測就困住14日先再出來，呢個相信喺今日香港嘅情況，我哋係承受唔起，因為市民喺而家呢種限制，都已經開始出現了非常明顯嘅抗疫疲勞......所以你話唔准出街，我哋要問吓自己，市民能唔能夠接受，政府有無呢個能力執法，同埋要供應物資上嘅支援。」

### 問題7. 檢測過程出錯誰負責？

第一次被問及這個問題，台上高官沒有回應，後來再有記者追問，林鄭才說：「中央今次嘅支持係透過三間機構，呢三間都係喺香港有註冊、有身份，受香港法律監管嘅機構，呢幾個機構係受中央委託，幫我哋做呢啲野，等如受法律規管嘅都係佢負責。換句話說，如果真係唔好彩有啲咩出錯，都係佢哋三個機構負責。」

### 問題8. 醫療設施是否足以接收檢測發現到的患者？

本港連日錄得破百或近百宗新增確診個案，醫院負壓病床及病房的使用量長期達到近8成，現時仍有患者等候送院。林鄭月娥在開場發言亦都提到，根據高風險群組測試找出54個確診患者，換算全港約有1500個隱形患者。被問普及檢測後如果真的發現過千患者，醫療設施是否足以負荷，林鄭說「我認為我們可以」，因為亞博現有的社區治療設施提供至少500個床位，以及未來亞博館內會改建「方艙醫院」，料提供800至1000張負壓病床。另外，政府亦擬於亞博西面興建臨時醫院。

### 問題9. 涉及公帑預算幾多？

林鄭表示，公帑運作清清楚楚，但今日未能交代，因為仍處於設計、評估的階段。但據她了解，無論是檢測或建立新醫療設施，中央都願意攤分費用。她續指：「由於而家連個規模同總整成本仲未可以釐清，所以我唔想喺今日講得好實在，邊個俾錢、點樣俾錢。但係對於內地支援隊伍來香港，雖然個費用係好少，幾廿人嘅交通、住宿有幾多錢吖，但係我覺得作為香港特區去請求中央支援，中央派出一啲本來有工作嘅人來幫你手，我覺得純粹從一個表示歡迎，同埋作為主人家，呢個都係應該由香港負責，雖然其實我唔係好知道而家係咪我哋負責。」

### 問題10. 檢測計劃未有詳情，為何今日召開記者會？

林鄭在開場白就已經講：「本來我哋呢幾日就係猛喺做籌備工作、對接工作，同埋有啲要實地視察，來敲定方案，然後先全盤同大家公布，喺病毒檢測嘅加強，特別係普及讓市民接受檢測嘅方面，以至增加社區治療設施，我哋有全盤計劃，我哋同大家交代。但係留意到近日網上出現好多造謠，當然呢啲造謠都係好負面嘅，污衊我哋嘅工作或者內地嘅隊伍，亦都聽到一啲政治凌駕公眾安全嘅偏頗言論，所以我覺得需要早日澄清。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712050018/https://www.hkcnews.com/aboutus/#subscribe)
