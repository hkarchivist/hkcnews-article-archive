---
title: "平均33歲的芬蘭再出發大聯盟"
date: "2020-05-07"
author: "假才子"
category: "眾說"
tags:
  - "香港再出發大聯盟"
  - "芬蘭再出發大聯盟"
url: "https://web.archive.org/web/20200812005732/https://www.hkcnews.com/article/29650/%E9%A6%99%E6%B8%AF%E5%86%8D%E5%87%BA%E7%99%BC%E5%A4%A7%E8%81%AF%E7%9B%9F-%E8%8A%AC%E8%98%AD%E5%86%8D%E5%87%BA%E7%99%BC%E5%A4%A7%E8%81%AF%E7%9B%9F-29650/%E5%B9%B3%E5%9D%8733%E6%AD%B2%E7%9A%84%E8%8A%AC%E8%98%AD%E5%86%8D%E5%87%BA%E7%99%BC%E5%A4%A7%E8%81%AF%E7%9B%9F"
original_url: "https://www.hkcnews.com/article/29650/%E9%A6%99%E6%B8%AF%E5%86%8D%E5%87%BA%E7%99%BC%E5%A4%A7%E8%81%AF%E7%9B%9F-%E8%8A%AC%E8%98%AD%E5%86%8D%E5%87%BA%E7%99%BC%E5%A4%A7%E8%81%AF%E7%9B%9F-29650/%E5%B9%B3%E5%9D%8733%E6%AD%B2%E7%9A%84%E8%8A%AC%E8%98%AD%E5%86%8D%E5%87%BA%E7%99%BC%E5%A4%A7%E8%81%AF%E7%9B%9F"
---

# 平均33歲的芬蘭再出發大聯盟

開電視睇到香港再出發大聯盟的新聞，真係慘不忍睹。畫面上4件一字排開，老譚（70）、老董（82）、六八九（65）、豬姐（74），學人話齋一陣「生化危機」或「陰陽路」 的氣味隔住電視都聞到。香港要靠佢地再出發，真係唔知出發去邊。 咁經常睇外國政治新聞的我當然又諗有冇咩外國例子可以拎黎做對比 ，靈機一閃，諗起芬蘭。

<figure>
<img src="https://web.archive.org/web/20200812005732im_/https://www.hkcnews.com/news_新聞/hk-discuss/2020/05/梁振英-香港再出發大聯盟-董建華-20200507125606_1b87_large.jpg" alt="">
</figure>

芬蘭舊年12月成立左一個新執政聯盟同政府，當時引來不少西媒注目，皆因當各聯盟政黨黨魁兼主要官員出嚟見記者時，一排四個全部都係年輕少女（以政界標準而言），就係附圖的：

左一：教育部長、左翼黨代表 Li Andersson (32歲)   
 左二：財政部長、中間黨代表 Katri Kulmuni (32歲)   
 右二：總理、社民黨代表 Sanna Marin (34歲)   
 右一：內政部長、綠黨代表 Maria Ohisalo (34歲)

<figure>
<img src="https://web.archive.org/web/20200812005732im_/https://www.hkcnews.com/news_新聞/hk-discuss/2020/05/芬蘭再出發大聯盟-芬蘭-20200507125537_2e5b_large.jpg" alt="">
</figure>

依個「芬蘭再出發大聯盟」（設計對白）平均年齡33歲，比起平均73歲的香港再出發大聯盟，真係做佢哋孫女都得。再想像返老董+老譚+豬姐+689個畫面，你話芬蘭係咪真係一股清流，a breath of fresh air。只可以講，人比人比死人。香港係咪陰功，做咩要咁對我哋，唔係年輕少女都算啦，仲係成堆借屍還魂，穢土轉生，終南山下，活死人墓。

咁最後又要兜番，我就反對年齡歧視嘅，年紀輕唔一定叻，年紀大亦唔一定差，你睇大馬前首相馬哈迪，一百歲都嚟緊仲係咁精靈。但老董之流真係全港都知係堆填區都唔肯收的廢舊電池，搞咗幾廿年都係只有不斷禍港，仲越禍越大鑊，越墮落越快樂丫嘛。諗落尋日都收咗火架啦，咩羅飯、李國蟑之流冇跟埋出嚟，否則就真係群魔亂舞，猛過舊曆7月，要問羅蘭你在何處。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200812005732/https://www.hkcnews.com/aboutus/#subscribe)

---

![博客 | 假才子](https://web.archive.org/web/20200812005732im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
