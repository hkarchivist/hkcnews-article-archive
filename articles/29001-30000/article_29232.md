---
title: "青少年復元人士系列（一）──自信心及自我價值感不足"
date: "2020-04-22"
author: "壹元坊"
category: "眾說"
tags:
  - "青少年"
  - "復元人士"
url: "https://web.archive.org/web/20210629043628/https://www.hkcnews.com/article/29232/%E5%BE%A9%E5%85%83%E4%BA%BA%E5%A3%AB-%E9%9D%92%E5%B0%91%E5%B9%B4-29232/%E9%9D%92%E5%B0%91%E5%B9%B4%E5%BE%A9%E5%85%83%E4%BA%BA%E5%A3%AB%E7%B3%BB%E5%88%97%EF%BC%88%E4%B8%80%EF%BC%89%E2%94%80%E2%94%80%E8%87%AA%E4%BF%A1%E5%BF%83%E5%8F%8A%E8%87%AA%E6%88%91%E5%83%B9%E5%80%BC%E6%84%9F%E4%B8%8D%E8%B6%B3"
original_url: "https://www.hkcnews.com/article/29232/%E5%BE%A9%E5%85%83%E4%BA%BA%E5%A3%AB-%E9%9D%92%E5%B0%91%E5%B9%B4-29232/%E9%9D%92%E5%B0%91%E5%B9%B4%E5%BE%A9%E5%85%83%E4%BA%BA%E5%A3%AB%E7%B3%BB%E5%88%97%EF%BC%88%E4%B8%80%EF%BC%89%E2%94%80%E2%94%80%E8%87%AA%E4%BF%A1%E5%BF%83%E5%8F%8A%E8%87%AA%E6%88%91%E5%83%B9%E5%80%BC%E6%84%9F%E4%B8%8D%E8%B6%B3"
---

# 青少年復元人士系列（一）──自信心及自我價值感不足

**做咗精神健康個案工作接近十年，早年服務對象主要是中年同年長人士，大家都係麻甩佬，臭味相投自然份外啱傾，亦有助我同佢哋建立關係。**

**舊年開始，我轉到另一個服務單位工作，多咗做年輕人的個案，再加上呢兩年都喺服務青少年的精神健康機構帶實習學生，成個人感覺年輕咗，亦累積咗更多實戰經驗及見識（註：見識是生，知識是死的）。**

**最近剛帶完一批實習學生，有個小小的空檔，讓我靜下來，整理一下呢兩年的經驗與觀察：當中不少都是老生常談，甚至大家經已耳熟能詳，無論如何，就當是為自己來一場回顧及複習吧！**

<figure>
<img src="https://web.archive.org/web/20210629043628im_/https://www.hkcnews.com/news_新聞/hk-discuss/2018/12/精神病康復者-復元人士-精神健康-20181226085654_15bc_large.jpg" alt="">
</figure>

唔知係咪因為患病前後所遇到嘅經歷，又或者精神病患者呢個標籤實在太沉重，工作中或實習指導遇到的青少年個案，都會出現自信心或者自我價值感不足的問題。

呢份自我觀感，自然也會影響佢哋嘅學習、工作以至社交等範疇。佢哋當中，有部分出現明顯的社交障礙、甚至隱蔽在家不願與外界接觸，有一些雖然顯得活躍，經常參與聚會及活動，同佢哋傾得深入一點，亦發現其實係「對人歡笑背人愁」。

又難怪，試想想，一個人成日覺得自己好唔得同好唔掂，又點會過得開心？內心深處，自然會產生好多負面情緒。

另外，正正由於同一份的自我觀感，佢哋對於外界嘅批評更加敏感，更加難去接受。所以，你會見到好多青少年復元人士，無一份工做得長，好多時因為忍受唔到俾上司鬧，又或者遇到其他不如意的事，就會辭工唔做。

再仔細d 去了解，佢哋當中，有不少是感覺到老細唔滿意自己的表現，即使對方未有採取行動，已先發制人自己呈辭，皆因「炒人魷魚」相較被人辭退，自我感覺會良好一點。

查實呢個亦只是人的「自我保護機制」，我哋不必過分責究，指責佢地唔夠堅毅或堅持。

當了解到佢哋的內心掙扎，做社工的應該會明白，若果以「專家」或「導師」的心態自居，佢哋覺得自己需要被「調教」，只會更加感到自己的不足，待人處事可能會更加退縮。所以，無論喺自己的個案工作，又或者指導實習學生，我都會強調，要用平等的態度對待案主，讓佢哋有被尊重的感覺。更重要的是，讓佢哋明白，佢哋之所以面對宜家困擾同處境，並不是純粹因為個人因素，當中還有好多外在因素，例如家庭同成長環境等，並唔係佢哋可以控制得到。

  
 所以話，做青少年精神健康的工作，要對症下藥，應該由「優勢觀點」（strengths perspective）開始：社工與案主同行，一起探索、發掘佢哋的優勢，包括內在的能耐與外在的資源，讓佢地明白，自己唔係想像中咁不足，處境也唔係想像中咁惡劣。

  
 呢d優勢，可以包括信念、價值觀、技能、性格，家庭支援、人際網絡同對未來的渴望與想像等等，而案主如何從患病的經歷中掙扎過來，在面對病徵、藥物與外在歧視等影響，仍然能夠堅持至今，這本身已反映到佢哋堅韌的本能。

仲有一點，就係年輕也可能是佢哋的優勢。筆者在前線多年的觀察，相對較年長的同儕，年輕的復元人士確係有較佳的體力與精力，應對患病對個人帶來的困擾。

本專欄逢星期三更新。如想了解更多有關精神健康的故事或資訊，歡迎到 [壹元坊面書專頁](https://web.archive.org/web/20210629043628/https://www.facebook.com/lifecompanionship925) 瀏覽。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629043628/https://www.hkcnews.com/aboutus/#subscribe)

---

![博客 | 壹元坊](https://web.archive.org/web/20210629043628im_/https://www.hkcnews.com/uploads/avatars/0f9d6859-978a-451b-aa81-70e8e4bc63b8.png?273647995)

**博客 | 壹元坊**

【壹元坊・復元路上】筆者創辦壹元坊。從新聞工作走進社會服務最前線，半途出家，很想為處於社會邊緣的群體做點事。作為精神復康社工，每天接觸備受精神障礙困擾的朋友，見證他們被社會、以至身邊的人排斥、誤解，在重重艱困中奮力爭扎，期望從半個「局中人」的角度，與讀者享他們的復元故事，讓社會重新檢視他們的韌力與生命力。
