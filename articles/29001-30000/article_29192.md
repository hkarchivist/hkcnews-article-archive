---
title: "退一萬步真係有監督權，仲多問題呀"
date: "2020-04-21"
author: "假才子"
category: "眾說"
tags:
  - "中聯辦"
  - "西環"
  - "基本法22條"
  - "監督權"
url: "https://web.archive.org/web/20210702112151/https://www.hkcnews.com/article/29192/%E4%B8%AD%E8%81%AF%E8%BE%A6-%E7%9B%A3%E7%9D%A3%E6%AC%8A-%E5%9F%BA%E6%9C%AC%E6%B3%9522%E6%A2%9D-29192/%E9%80%80%E4%B8%80%E8%90%AC%E6%AD%A5%E7%9C%9F%E4%BF%82%E6%9C%89%E7%9B%A3%E7%9D%A3%E6%AC%8A%EF%BC%8C%E4%BB%B2%E5%A4%9A%E5%95%8F%E9%A1%8C%E5%91%80"
original_url: "https://www.hkcnews.com/article/29192/%E4%B8%AD%E8%81%AF%E8%BE%A6-%E7%9B%A3%E7%9D%A3%E6%AC%8A-%E5%9F%BA%E6%9C%AC%E6%B3%9522%E6%A2%9D-29192/%E9%80%80%E4%B8%80%E8%90%AC%E6%AD%A5%E7%9C%9F%E4%BF%82%E6%9C%89%E7%9B%A3%E7%9D%A3%E6%AC%8A%EF%BC%8C%E4%BB%B2%E5%A4%9A%E5%95%8F%E9%A1%8C%E5%91%80"
---

# 退一萬步真係有監督權，仲多問題呀

學人話齋，應炒唔炒，有人被再多市民同傳媒鬧都唔洗走，有人一向中聯辦駁嘴就被炒，香港的生殺大權在誰手上，一目了然。不過今次唔係要講炒人，係想講政府話中聯辦有監督權。林鄭話以前政府言論有矛盾，依家好清晰，中聯辦有監督權。完全唔清晰好嗎？仲多問題要解決呀。我至少諗到以下三樣。

<figure>
<img src="https://web.archive.org/web/20210702112151im_/https://www.hkcnews.com/news_新聞/hk-discuss/2020/04/中聯辦-基本法22條-20200419153802_6a08_large.jpg" alt="">
<figcaption>西環的中聯辦唔止對中環的特首辦有監督權，而家係瓣瓣佢都話有權監督？</figcaption>
</figure>

**一，監督權的權限為何？** 中央同香港關係，外交國防歸中央管，所以外交部同解放軍在香港可以做咩，基本法同附件三寫咗。人大有基本法解釋權同修改權，都喺基本法寫咗，仲連使用程序都寫埋。但基本法從頭到尾冇「監督權」三隻字。到底「監督權」個範圍喺邊，運用程序係點，有冇例子，有咩係中聯辦做得或唔做得？又，依家話中央授權中聯辦監督香港，呢個授權係幾時發出，內容係乜，中聯辦職責到底包括乜，有咩係中聯辦做得或唔做得？政府必須交待。

**二，中聯辦的聲明是否有效力？** 以前話中央關心香港，所以中聯辦發聲，但關心同監督係完全兩個層次。我朋友會關心我，甚至我菲傭都可以關心我，但要監督我，仲要有個「權」字，起碼要我老細同父母先得，甚至法律上我成年後父母已經對我冇監督權，我辭職老細亦對我冇監督權。所以中聯辦有「監督權」，係中聯辦有某種權力的意思。到底呢個權力係咩，有咩效力？齋噏就唔叫「監督權」啦？我諗最layman講法就係古裝片中的欽差大臣，可祭出尚方寶劍斬人。某人被炒，係咪中聯辦行使監督權？

三，違抗中聯辦是否等同反中央？ 既然中央授權中聯辦代表中央，呢個代表去到咩程度，會否反中聯辦等同反中央？ 咁以後中聯辦講咩，唔跟係咪反中央？反駁係咪反中央？中聯辦指明邊個議員行為不當，係咪DQ得？政府唔DQ係咪反中央？法官判DQ無效係咪反中央？如果中聯辦話應該指定何君堯做首席大法官，唔跟係咪反中央？如果中聯辦話拉咗肥佬黎馬丁李之鋒黃再的上大陸，政府或法庭唔做咪反中央？係咪全部DQ得甚至拉得？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210702112151/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210702112151im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
