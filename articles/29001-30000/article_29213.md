---
title: "【專訪】李柱銘記得去年8.18　中央政法委說他是「禍港四人幫」"
date: "2020-04-22"
author: "記者莊曉彤"
category: "眾聞"
tags:
  - "基本法22條"
  - "李柱銘"
  - "418大搜捕"
url: "https://web.archive.org/web/20210712042350/https://www.hkcnews.com/article/29213/%E6%9D%8E%E6%9F%B1%E9%8A%98-418%E5%A4%A7%E6%90%9C%E6%8D%95-%E5%9F%BA%E6%9C%AC%E6%B3%9522%E6%A2%9D-29213/%E3%80%90%E5%B0%88%E8%A8%AA%E3%80%91%E6%9D%8E%E6%9F%B1%E9%8A%98%E8%A8%98%E5%BE%97%E5%8E%BB%E5%B9%B4818-%E4%B8%AD%E5%A4%AE%E6%94%BF%E6%B3%95%E5%A7%94%E8%AA%AA%E4%BB%96%E6%98%AF%E3%80%8C%E7%A6%8D%E6%B8%AF%E5%9B%9B%E4%BA%BA%E5%B9%AB%E3%80%8D"
original_url: "https://www.hkcnews.com/article/29213/%E6%9D%8E%E6%9F%B1%E9%8A%98-418%E5%A4%A7%E6%90%9C%E6%8D%95-%E5%9F%BA%E6%9C%AC%E6%B3%9522%E6%A2%9D-29213/%E3%80%90%E5%B0%88%E8%A8%AA%E3%80%91%E6%9D%8E%E6%9F%B1%E9%8A%98%E8%A8%98%E5%BE%97%E5%8E%BB%E5%B9%B4818-%E4%B8%AD%E5%A4%AE%E6%94%BF%E6%B3%95%E5%A7%94%E8%AA%AA%E4%BB%96%E6%98%AF%E3%80%8C%E7%A6%8D%E6%B8%AF%E5%9B%9B%E4%BA%BA%E5%B9%AB%E3%80%8D"
---

# 【專訪】李柱銘記得去年8.18　中央政法委說他是「禍港四人幫」

81歲的民主黨創黨主席、資深大律師李柱銘周六（18日）被捕，他被指涉嫌於去年8月18日，組織及參與未經批准集結，下月18日提堂。這是他從政近40年來首次被控。李柱銘接受眾新聞訪問時說，想起去年8月18日，發生了一件事。

中共中央政法委的「中國長安網」在去年8月18日發表一篇題為「『禍港四人幫』十四宗罪」的 [文章](https://web.archive.org/web/20210712042350/http://www.chinapeace.gov.cn/chinapeace/c54219/2019-08/18/content_12281219.shtml) ，點名批評黎智英、李柱銘、陳方安生、何俊仁是「禍港四人幫」，四人各有「罪名」，其中李柱銘被指是「港獨之父」，「積極與美國政界右翼分子長期保持密切聯係，為西方反華勢力在香港培養『代理人』，極力從事港獨運動。曾公開表示『敢於當殖民主義的走狗』。」

李柱銘是「港獨之父」？Well……

<figure>
<img src="https://web.archive.org/web/20210712042350im_/https://www.hkcnews.com/news_新聞/hk-discuss/2020/04/大搜捕民主派-李柱銘-418大搜捕-20200418235624_2b6a_large.jpg" alt="">
<figcaption>81歲的民主黨創黨主席、本港最資深大律師李柱銘，周六被捕後獲准保釋從中區警署步出。美聯社</figcaption>
</figure>

李柱銘是本港排第一的資深大律師，1966在港獲認許為大律師，1979年獲委任為資深大律師。他在80年代中英談判期間，做過《基本法》起草委員、1985年起做了23年立法局／會議員、八九六四後創辦港同盟（民主黨前身），是香港民主發展路上的重要人物。

李柱銘記得，被捕的周六早上，7個便衣及軍裝警員到他家，態度斯文：「我頭頭就唔想佢入嚟嘅，我話呢個時候，啲菌咁勁嘅時候，你唔使入嚟啦。佢話攞咗search warrant，係都要入嚟，我無法子阻止佢。但係佢都無亂嚟嘅，佢話而家想搜我（當日）著那件衫，淨係衫同埋電話，我交咗俾佢，就唔需要搜，可以走喇（去警署）。」李柱銘表示，其案件現時由人權律師文浩正跟進。被問到8.18遊行當天，有否想過會被控，李說：「咁，佢係無LONO（不反對通知書），佢想告咪告。」

李柱銘周六獲准保釋後從警署出來，表示對於被控告感到驕傲，因為能夠與優秀的香港年青人同行。警務處處長鄧炳強晚上不點名批評李柱銘說：「我覺得佢唔應該感到驕傲，應感到羞恥。」李柱銘回應指，「我唔想同佢糾纏。（那是）我自己嘅感受，佢覺得我唔應該有咁嘅感受，哈，我都唔知講乜好喇，哈哈哈，第時問過佢先呀：一哥，我應該點樣感受？唉，無謂答佢。」

然後，李柱銘說，他想起政法委網站、去年8.18的「禍港四人幫」文章。他笑說：「先一排話我哋『四人幫』嘅時候，已經講我哋14條罪，內地嘅、都唔知咩罪，睇到我都莫名其妙。嗰時咪當佢無到，內地話我哋犯咗內地嘅法律，不過如果送中條例通過，我哋捉晒上去坐緊監喇，罪名都定咗。」

「最近（2月）都拉咗肥佬黎、楊森、李卓人，拉得一次就會有第二次。」李柱銘相信，今次15名民主派中堅被告，是中央政府的決定：「我好肯定今次告我哋，唔係香港嘅意思，一定係中央嘅意思。因為而家唔係港人治港，呢啲有啲敏感性嘅，譬如告黎智英、告我嗰啲，我哋『四人幫』嚟架嘛，係Anson Chan（陳方安生）無咋，哈哈。我相信告到『四人幫』，唔多唔少都要問過佢哋，或者佢哋指示。大家都知道，唔係我冤枉佢，2014年佢自己話咗，佢無隱瞞架，白皮書話明中央對香港有全面管治權。如果全面管治權，告我哋都應該係佢哋話事啦。」

<figure>
<img src="https://web.archive.org/web/20210712042350im_/https://www.hkcnews.com/news_新聞/hk-discuss/2020/04/陳方安生-拜登-李柱銘-20200421235346_29e6_large.jpg" alt="">
<figcaption>2014年4月5日，時任美國副總統拜登在白宮接見李柱銘、陳方安生。拜登料即將代表民主黨，出戰美國總統選舉挑戰特朗普連任。拜登Twitter</figcaption>
</figure>

李柱銘或者是中共眼中「唱衰香港」、「漢奸」、「賣國」、「告洋狀」的第一人。他的「四人幫罪名」，開首就是「積極與美國政界右翼分子長期保持密切聯繫」。李柱銘既被中共視為與美國關係友好，今次拘捕他，是否代表中方不怕李背後的美方勢力？這與近期的中共調子，可是一脈相承？

中聯辦上周五發的 [聲明](https://web.archive.org/web/20210712042350/http://www.locpg.gov.cn/jsdt/2020-04/17/c_1210563621.htm) ，提及：「長期以來，特別是修例風波發生後，香港一些政治人物頻頻到外國『告洋狀』，卑躬屈膝地乞求外國政府或議會干預香港內部事務，鼓動他們取消香港獨立關稅區、限制高科技產品出口香港、出台所謂《香港人權與民主法案》，甚至反復乞求外國政府制裁香港。這種赤裸裸出賣香港和國家利益、毫無國家觀念和民族尊嚴的行徑，已經突破了一國兩制底線，是禍國亂港行為。」

國務院港澳辦昨又 [發稿](https://web.archive.org/web/20210712042350/https://www.hmo.gov.cn/xwzx/xwfb/xwfb_child/202004/t20200421_21809.html) ，表示堅定支持警方拘捕黎智英、李柱銘、吳靄儀等15名民主派人士，並形容英美政府及一些政客「異常關注」、「暴露美英勢力爲香港一些反中亂港勢力撐腰打氣的政治圖謀。」

被問到是次被捕，會否與「告洋狀」又或美國通過《香港人權及民主法》有關，李柱銘回應：「我唔係佢肚裡面條蟲」、「我唔識共產黨運作」。

做過《基本法》起草委員的李柱銘表示，當年最先將香港問題國際化的是中共：「佢同英國傾嘅時候，我無出去傾呢樣講嗰樣架，我仲幫佢哋傾，係我同新華社嘅人傾番來，譬如香港用番原本法律，係我同李儲文（當時新華社副社長）傾番嚟嘅。」

「係佢哋（中共）嗰時，邀請美國政府、加拿大政府，所有政府嘅人去支持佢嘅聯合聲明。雖然係中英聯合聲明，但佢叫其他國家高姿態支持，仲話在聯合國登記咗，點解呢？ 佢驚香港人對前途無信心走晒，走得就走嘅話就弊啦。外國投資者唔喺香港投資，佢驚到腳軟啦。所以就叫啲政府，尤其最緊要就係美國，叫啲政府真係高姿態支持佢。咁你而家調轉行，人哋有無權知道先？之前講嘅一國兩制，唔係喎、假嘅，我覺得佢哋完全有道義上嘅責任為香港人講番句公道話。」

李柱銘形容，2014年中央已經聲言對香港有全面管治權，現在則是落實執行，從最近中聯辦是否屬《基本法》22條所指的中央部門爭議便可見一斑。 [《基本法》第22條](https://web.archive.org/web/20210712042350/https://www.basiclaw.gov.hk/tc/basiclawtext/images/basiclaw_full_text_tc.pdf) 是關於限制中央政府干預香港事務，李柱銘說：「22條我真係好深刻，我覺得已經寫得好好啦，22條第一款已經講晒，中央人民政府所屬『各』部門。」

「咁你而家中聯辦係咪部門先？如果係，佢係咪屬於中央嘅部門？佢而家話唔係，佢就係中央，中央都有部門架。你都講到無得講。每一個政府都有部門架嘛，全世界嘅政府都有部門架嘛，點樣話我係中央，所以我唔係部門。咁都得嘅？即係無稽，何必咁肉酸呢？⋯⋯我都話，讀過小學六年級已經明白點解，可能唔使六年級，而家啲細路咁鬼叻，話明『各』喎、『各部門』喎，（中聯辦）仲有得走雞嘅？」

<figure>
<img src="https://web.archive.org/web/20210712042350im_/https://www.hkcnews.com/news_新聞/hk-discuss/2020/04/基本法委員會-李柱銘-司徒華-20200421235315_3c26_large.gif" alt="">
<figcaption>李柱銘與司徒華原是《基本法》起草委員，八九六四後憤而退出。蘋果日報照片</figcaption>
</figure>

李柱銘是政壇元老，眼見香港政局每況愈下，他直言：「無眼睇，三個字。我相信鄧小平都無眼睇、魯平都無眼睇。點可以搞成咁架啫。鄧小平講嘅港人治港、高度自治，變成咁都得嘅？仲可以話一國兩制？」

今年是選舉年，泛民爭取在9月份立法會選舉取得過半數議席，但近日公民黨郭榮鏗被港澳辦、中聯辦一再攻擊，批評他癱瘓內會、違背議員誓詞，構成公職人員行為失當。有分析認為是中央想再掀DQ（取消資格）風波，李柱銘認為：「唔出奇，一啲都唔出奇，（中共）最叻就係打茅波。（郭榮鏗好大機會被DQ？）我唔知佢，但肉酸囉，你咪醜態畢露，真係唔怕醜嘅共產黨。」

李又指：「佢（中共）而家即係驚輸，好心佢啦，我哋民主派已經根據你而家咁唔公平嘅選舉法例，我哋盡我哋所能，希望攞啲議席，佢就話我哋想奪權，咩叫奪權啫？選舉贏嘅就係多數、咪變咗執政，我哋喺香港都執唔到政啦。因為特首就一定唔係我哋做，立法會就算有多啲議席、多數，點可以話我哋奪權呢？佢講埋啲嘢真係莫名其妙。」

暮年面臨官司，李柱銘不感意外：「衝衝子告完，咪告和理非。而家呢個政府你都知佢做咩嘢啦，佢要管治權。我不嬲都預咗有今日，我唔會感到出奇。唔緊要嘅，老嘅幼嘅都告，而家12歲都被拉，年齡唔係一個因素，佢鍾意告就告。」

李柱銘，見證著香港政制崩壞：「無得嬲，邊度仲有得嬲，日日變，越嚟越衰。我就係痛心而家佢告香港嘅年青人，呢樣嘢係痛心。佢而家要告我咪告，香港仲有乜法治啫？我哋而家只有係國際社會的關注。」

相關文章： [《德國之聲》訪李柱銘：國際有道德義務替港人發聲](https://web.archive.org/web/20210712042350/https://www.hkcnews.com/article/29158/418%E5%A4%A7%E6%90%9C%E6%8D%95-%E6%9D%8E%E6%9F%B1%E9%8A%98-%E5%BE%B7%E5%9C%8B%E4%B9%8B%E8%81%B2-29158/%E3%80%8A%E5%BE%B7%E5%9C%8B%E4%B9%8B%E8%81%B2%E3%80%8B%E8%A8%AA%E6%9D%8E%E6%9F%B1%E9%8A%98%EF%BC%9A%E5%9C%8B%E9%9A%9B%E6%9C%89%E9%81%93%E5%BE%B7%E7%BE%A9%E5%8B%99%E6%9B%BF%E6%B8%AF%E4%BA%BA%E7%99%BC%E8%81%B2)

<figure>
<img src="https://web.archive.org/web/20210712042350im_/https://www.hkcnews.com/news_新聞/hk-discuss/2020/04/立法局議員-立法局-李柱銘-20200421235330_7032_large.jpg" alt="">
<figcaption>李柱銘自1985年開始擔任立法局議員，主權移交後擔任立法會議員至2008年。港台圖片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712042350/https://www.hkcnews.com/aboutus/#subscribe)
