---
title: "【三屆足球先生】李健和批足總不重視青訓：要港隊世界排名升是天方夜譚"
date: "2020-08-12"
last_updated: "2020-08-12 21:33:43"
author: "記者曾港深"
category: "眾聞"
tags:
  - "香港足球"
  - "香港足總"
  - "李健和"
  - "戴偉浚"
url: "https://web.archive.org/web/20220119045818/https://www.hkcnews.com/article/29908/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-32850/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/29908/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-32850/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【三屆足球先生】李健和批足總不重視青訓：要港隊世界排名升是天方夜譚

足總被審計署揭露多個管治問題，退役香港著名足球員李健和批評：「足總每年都希望香港足球嘅世界排名提升，簡直係天方夜譚！香港足球若果連最基本嘅青訓都未搞好，根本冇資格同其他地方比較。足球技術係由細到大鍛鍊，美斯17歲同而家嘅美斯根本係冇分別，一樣咁樣過人、咁樣推波，只不過而家更加識得懂得控制比賽，經驗累積令到佢慢慢成長，先變成而家嘅足球傳奇。」

李健和（和哥），一個家傳戶曉的香港人名字，今年52歲，約11年前退役，球員生涯時擔任右翼鋒，曾效力多支著名香港球隊包括東方、南華、晨曦，職業生涯長達23年，三度獲選香港足球先生（1993年、1994年、2003年），1987至2003年是大港腳。

### [Jason和你體特別篇結集](https://web.archive.org/web/20220119045818/https://bit.ly/2XVXJdU)

<figure>
<img src="https://web.archive.org/web/20220119045818im_/https://www.hkcnews.com/news_新聞/hk-discuss/2020/05/李健和-香港足球-20200515221531_26cf_large.jpg" alt="">
<figcaption>李健和身後的坪洲足球場，是他年少時最愛流連的地方。周滿鏗攝</figcaption>
</figure>


{{< video src="https://web.archive.org/web/20220119045818if_/https://www.youtube.com/embed/PGD-qQ9kWSY" >}}


李健和生於離島坪洲，父母務農，他是家中么子。和哥小學二年級時開始接觸足球，最愛在坪洲唯一的山頂球場踢球。他坦言自小無心向學，小學期間曾兩度留級，升讀位於跑馬地的三育中學。

中學時期，他報讀當時市政局舉辦的足球訓練班，放學後到跑馬地球場接受正規足球訓練，半年後投考菱電青年軍獲得取錄，邊讀書邊踢波，並入選香港青年軍。但菱電僅維持一季便解散，李健和跟隨青年軍教練轉投東方，繼續接受訓練，讀完中二後向父母表示要退學，希望全心踢足球，最後他簽約東方，正式成為職業足球員。

<figure>
<img src="https://web.archive.org/web/20220119045818im_/https://www.hkcnews.com/news_新聞/hk-discuss/2020/05/李健和-香港足球-20200515222803_bff1_large.jpg" alt="">
<figcaption>飄逸的長髮，是李健和球員黃金生涯的標誌。網上圖片</figcaption>
</figure>

除了精湛的球技，和哥最令球迷留下深刻印象，莫過於他一頭飄逸的長髮，但退役後便改變造型：「我覺得人在每個階段都希望有改變，做球員嘅時候就會想不羈少少，形象上可以後生啲；但做教練嘅時候，會想俾人一種踏實少少嘅感覺，所以就決心剪咗佢。」

說起和哥的職業生涯，不得不提是他在2002年於澳門舉行的港澳埠際賽中，身為南華隊長的他在一次攔截時被球證吹罰。他與球證理論被紅牌驅逐離場，他因對球證判決不滿，把球踢向球證方向，球證即揮拳打和哥，結果雙雙被亞洲足協重罰，此事成為他職業生涯中的一個污點。事隔20年，和哥如何回看年少氣盛的自己？

「後悔就一定後悔，作為一個職業足球員，呢個行為係絕對唔啱嘅。只不過因為自己性格問題，比較火爆，所以好多時候球場入面有不公平嘅判罰，都會好影響自己嘅情緒。剎那間控制好情緒，都係職業足球員要學習。」


{{< video src="https://web.archive.org/web/20220119045818if_/https://www.youtube.com/embed/8FK1MwfpnkM" >}}


武漢肺炎令全球體壇停擺，現職中學足球校隊導師、有線足球評述員的和哥也受影響，自香港停課及3月起歐洲五大聯賽停辦，他直到現時都是零收入，依靠積蓄生活。疫情放緩，他相信社會很快回復正常，而且相比起他當年剛剛出道踢波時所經歷的辛酸，目前並非太大一回事。

和哥憶述：「啱啱正式做職業足球員（17歲，1985年）嗰陣得$1,200一個月，但係你去普通打份工都至少有$2000，當時生活摱摱緊，而且屋企人當時好反對我做足球員，因為佢哋覺得踢波搵唔到食，只係單純娛樂嚟。嗰陣我一個禮拜踢足六日波，五日訓練，一日比賽，佢哋（父母）淨係覺得我由朝玩到黑，不務正業咁。不過，到我後來真係搵到錢喇，佢哋就冇理我喇，哈哈！」

自今年3月起，港足所有賽事暫停，足總預料港超最快只能在8月復賽。作為前東方龍獅青年軍的教練，和哥認為，8月復賽太遲，他以德國及韓國的聯賽為例，指其他國家尚未有本地零確診的出現，已經復賽，認為港超聯復賽日期「會唔會遲咗少少呢？」他有感6月可以復賽。

對於有三隊港超聯球隊宣佈，今季不會參與餘下港超聯賽事，意味就算復賽，也只有七隊繼續踢。和哥苦笑指，香港的足球制度一直為人詬病，卻沒想過原來足總連要求港超球隊必須完成賽季的權力都冇。「你睇吓其他國家有邊個專業聯賽，嗰啲球隊可以話唔踢就唔踢？可能係啲第三世界嘅聯賽咪會有囉！香港足球成日話要跟住亞洲足協、國際足協走專業路線，咁事實係咪真係好專業呢？至少我睇唔到囉！」

對於香港足總最近被揭管理及營運問題，和哥表示屢見不鮮，炮轟足總一向無能，而且不思進取，「以前我哋嗰代，成日埋怨香港政府冇投放資源落足球身上，到終於爭取到有資金注入喇，香港足總搞咗啲咩出嚟？當年嘅鳳凰計劃對香港足球實質有咩幫助？好老實講，我到而家都未見到。你要我夾硬講嘅，咪幫足總多咗啲職位囉，個架構睇落好健全，實質上對本地足球發展係一啲幫助都冇！」

他亦批評足總不重視青訓，「足總每年都希望香港足球嘅世界排名提升，簡直就係天方夜譚！香港足球若果連最基本嘅青訓都未搞好，根本冇資格同其他地方比較。足球技術係由細到大鍛鍊，美斯17歲同而家嘅美斯根本係冇分別，一樣咁樣過人、咁樣推波，只不過而家更加識得懂得控制比賽，經驗累積令到佢慢慢成長，先變成而家嘅足球傳奇。」他又指，香港足總如何運用政府投放的資源，球圈內的人並不清楚。

和哥致力培訓新一代香港年輕足球員，他曾擔任香港09教練，港隊門神葉鴻輝及曾外流印尼的林學曦，都是香港09的球員。2009年開始，和哥開始擔任中學足球校隊教練至今。他坦言，香港足球的沒落由青訓開始，「你要香港足球進步，就必須由青訓做起，所有有質素嘅職業足球員都係細個已經開始接受訓練，而唔係突然之間就會有個球星彈出嚟。」他又憶述自己踢青年軍時，球會有車馬費給予一眾青年軍成員作為酬勞，但現時以他所知，絕大部分球會都沒有任何酬勞給予青年軍，青年球員流失非常嚴重。

「你一個禮拜要人練幾日波，仲有一日比賽，但係咩酬勞都冇，甚至要自己貼錢出嚟搭車去踢波。家陣啲後生仔好多活動，要補習、要返學校補課準備DSE、學鋼琴......諸如此類。所以好多時候到佢哋唔夠時間用，佢哋屋企人要佢哋取捨嘅時候，第一樣選擇唔踢波囉！」

<figure>
<img src="https://web.archive.org/web/20220119045818im_/https://www.hkcnews.com/news_新聞/hk-discuss/2020/05/李健和-香港足球-20200515221437_1874_large.jpg" alt="">
<figcaption>李健和認為，足總不重視青訓卻希望香港隊世界排名每年能提升，形容是天方夜譚。周滿鏗攝</figcaption>
</figure>

雖然和哥很鼓勵青少年參加體育訓練，尤其是足球，認為可以訓練自律、團隊精神和人際關係，但他亦明白香港學生學業非常繁重，很多時候都會把體育放到最後，他見證無數中途放棄足球的例子。和哥想寄語喜歡踢波的青少年：

> 鍾意踢波就繼續踢啦，能夠將興趣成為職業係一件幸福嘅事，但當然亦都唔係一件容易嘅事，所以必須勤力，勤力練波，努力學習足球技術。而且，唔使擔心踢波搵唔到食，而家你做個職業足球員，份人工我擔保一定多過出面做個普通文員，你踢得越好，人工自然愈嚟愈高。總之，唔好太易放棄，因為如果你真係有天份，亦好鍾意足球，但因為其他考慮而唔踢波，真係好可惜。


<figure>
<img src="https://web.archive.org/web/20220119045818im_/https://www.hkcnews.com/news_新聞/hk-discuss/2020/05/戴偉浚-20200517011643_2ca0_large.jpg" alt="">
<figcaption>球壇新星戴偉浚是李健和的愛徒。蘋果日報圖片</figcaption>
</figure>

對於他的愛徙戴偉浚，兩年前因報稱受傷而拒絕港隊徵召，卻被發現到中國U21足球隊跟隨操練一段時間，遭大批網民抨擊，認為戴偉浚是假傷。和哥為愛徒護航：「佢本身嗰邊嘅聯賽踢得比較密啲，甚至係冇乜時間返香港。同埋香港隊徵召佢嘅時間，相信佢都有衡量過香港隊比賽嘅重要性有幾大，如果係世界盃外圍賽、亞洲盃嗰啲，佢可能會比較覺得重視啲囉！佢又喺外國，又要特登飛返嚟踢，所以職業足球員其實都係會取捨比賽重要性。」至於戴偉浚選擇踢香港隊還是中國隊，和哥坦言：「冇人控制到。」

效力過英超球隊狼隊U23的20歲戴偉浚，據聞已加盟將遞補踢中超的深圳佳兆業，更被球隊助教馬達洛尼指，有潛力成為中國國家隊未來希望。戴偉浚與和哥感情要好，由以前東方青年軍，到現在成為職業足球員，兩人一直有保持聯絡。和哥讚賞戴偉浚服從性高、勤力、天份優厚，尤其是傳波準確度特別高，有今日成就是實至名歸。
