---
title: "中聯辦越出聲就是越驚"
date: "2020-05-05"
author: "假才子"
category: "眾說"
tags:
  - "中聯辦"
  - "西環"
  - "攬炒"
  - "黃色經濟圈"
url: "https://web.archive.org/web/20210925004908/https://www.hkcnews.com/article/29552/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-29552/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/29552/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-29552/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 中聯辦越出聲就是越驚

<figure>
<img src="https://web.archive.org/web/20210925004908im_/https://www.hkcnews.com/news_新聞/hk-discuss/2020/05/中聯辦-攬炒-黃色經濟圈-20200502182702_116a_large.png" alt="">
<figcaption>中聯辦5月2日在網站發表「發言人談話」。</figcaption>
</figure>

前輩教落，中共講嘢，要用逆向思維諗。例如，解放軍同各省幹部突然一齊發文宣示效忠習總， 就即係習總凝住好多人唔效忠佢，否則邊洗多此一舉。同理，依家中聯辦發聲明話市民都反對攬炒，攬炒注定失敗， 就即係佢驚緊攬炒有市民支持，攬炒成功，否則真係注定失敗，市民都愛中聯辦，9月都投親中派，你中聯辦仲洗乜講咁多廢話。

中聯辦近期接連發聲明，明張目膽干預香港，之前已寫過幾篇鬧，不敘。但今次聲明鬧得咁仔細，方方面面都鬧勻，正暴露了中共驚緊乜。大家繼續做就啱了，因為逆向思維，佢咁驚就證明件事做得成係會對佢有打擊。

第一件佢鬧係勾結外國勢力，所以國際線一定要繼續打，越大越好。依家中共因為播毒在國際上變過街老鼠，加上國內經濟問題，港人正好內外夾擊，趁佢病攞佢命，好難搵到更好的時機了。

第二件佢鬧係示威同黃色經濟圈，又係應該繼續。港府為應對示威已疲於奔命，在國際上出盡洋相，黃色經濟圈又進一步打擊投共商人，為運動加強經濟彈藥。但更重要係鞏固本土意識，以往示威都有格，但都停留係要政改的階段，依家係學羅霖講「要獨立，特別係經濟獨立」，要經濟社會各方面都本土化，同中國越走越遠，成個精神改變係中共絕對唔想見到。

第三件鬧立法會搞事。筆者早已指出民主派立法會過半可有製造憲政危機的條件，中共亦好明顯唔想見到發生，唔係就唔洗咁喊打喊殺。好多人擔心DQ，話不如唔好做啦。喂依家十劃先得一撇你就比中共嚇窒，點得㗎，咁乜其他嘢都唔洗做㗎啦。到底真係會DQ幾多都未知， 中聯辦出聲出咗三個禮拜，郭榮鏗都仲未DQ到，真係立法會選舉時會點邊個知？出解放軍都講左N次都冇出啦。總之盡做先。我都係嗰句，唔好將來後悔做咩冇搏盡。同埋真係DQ咪當多個理由叫外國介入囉。

最後我又要串多佢三樣。一係佢話咩全球都在抗疫，香港人卻在搞政治。妖你夠成日講23條啦，唔係政治呀？跟住，佢鬧咩政治綁架經濟，根本中共自己就最興咁玩，一時要杯葛日貨， 一時又杯葛韓貨，又捉港獨台獨藝人，又要反NBA又盛。 賊喊捉賊，就係咁囉。最後，以下呢段，大家試吓將「有案底」 三字改成「有大湾区」再讀一遍：

> **「我们不禁想问问那些政客，当你们对年轻人大肆蛊惑「有案底 （有大湾区） 的人生更精彩」时，你们的孩子又在哪里？如此以牺牲一代人美好前程为「政治燃料」，居心何在、於心何忍？ 」**



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210925004908/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210925004908im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
