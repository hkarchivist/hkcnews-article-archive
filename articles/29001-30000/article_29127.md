---
title: "兩辦搞「辦獨」"
date: "2020-04-19"
author: "假才子"
category: "眾說"
tags:
  - "中聯辦"
  - "西環"
  - "港澳辦"
  - "國務院港澳事務辦公室"
  - "基本法22條"
url: "https://web.archive.org/web/20210712042226/https://www.hkcnews.com/article/29127/%E6%B8%AF%E6%BE%B3%E8%BE%A6-%E4%B8%AD%E8%81%AF%E8%BE%A6-%E5%9F%BA%E6%9C%AC%E6%B3%9522%E6%A2%9D-29127/%E5%85%A9%E8%BE%A6%E6%90%9E%E3%80%8C%E8%BE%A6%E7%8D%A8%E3%80%8D"
original_url: "https://www.hkcnews.com/article/29127/%E6%B8%AF%E6%BE%B3%E8%BE%A6-%E4%B8%AD%E8%81%AF%E8%BE%A6-%E5%9F%BA%E6%9C%AC%E6%B3%9522%E6%A2%9D-29127/%E5%85%A9%E8%BE%A6%E6%90%9E%E3%80%8C%E8%BE%A6%E7%8D%A8%E3%80%8D"
---

# 兩辦搞「辦獨」

<figure>
<img src="https://web.archive.org/web/20210712042226im_/https://www.hkcnews.com/news_新聞/hk-discuss/2020/04/基本法22條-中聯辦-港澳辦-20200419153858_16e8_large.png" alt="">
<figcaption>港澳辦和中聯辦日前自己「釋法」，表示兩辦不受基本法22條規管。</figcaption>
</figure>

中共成日鬧人乜獨物獨，台獨、港獨、藏獨、疆獨、蒙獨合稱「 五獨」，估唔到依家親手做一個新獨，就係港澳辦中聯辦「兩辦」 的「辦獨」。

兩辦日前發聲明炮轟民主派拉布後，惹來干預香港事務， 違反基本法22條「中央人民政府所屬各部門、各省、自治區、 直轄市均不得干預香港特別行政區根據本法自行管理的事務」 的批評。兩辦隨即再發聲明反駁，稱：

> **国务院港澳办和香港中联办是中央授权专责处理香港事务的机构， 不是基本法第二十二条所指的一般意义上的『 中央人民政府所属各部门』。**


傳媒隨即翻查港府過去回應， 確認港府係有話過中聯辦係要遵守基本法，而港府昨日 (18日) 亦一度發聲明話「 中聯辦及其人員均須遵守基本法及香港特別行政區法律」， 點知依個寫手唔知係咪灰姑娘，12點之後就消失左， 今晨港府再發稿，已經冇左中聯辦要遵守基本法及香港法律嗰句。

<figure>
<img src="https://web.archive.org/web/20210712042226im_/https://www.hkcnews.com/news_新聞/hk-discuss/2020/04/西環-基本法22條-政府新聞稿刪改-20200419061045_252d_large.png" alt="">
<figcaption>紅色的地方是昨晚（19日）11時36分政府新聞稿刪改處。香港電台Facebook</figcaption>
</figure>

<figure>
<img src="https://web.archive.org/web/20210712042226im_/https://www.hkcnews.com/news_新聞/hk-discuss/2020/04/政府新聞稿刪改-基本法22條-西環-20200419061127_bbfb_large.png" alt="">
<figcaption>今天（20日）0時27分政府再發新聞稿，直接說中聯辦不是基本法第二十二條所指的「中央各部門在香港特別行政區設立的機構」。香港電台Facebook</figcaption>
</figure>

嘩，原來中聯辦唔係「中央人民政府所屬各部門」， 咁唔通係獨立於中央政府之外既？又凌駕基本法同香港法律？ 仲唔係搞緊「辦獨」？

唔講笑啦。首先政府必須解釋， 點解中聯辦個法律地位可以24小時內突然改咗。

#### 其次， 港府今晨聲明有比出另外2個無須遵守基本法的中央機構的例子：「 外交部駐港特派員公署是根據《基本法》第十三條設立的機構； 而解放軍駐港部隊是根據《基本法》第十四條設立的機構」。 咁到底中聯辦係根據基本法邊一條設立，獲豁免22條？ 22條亦講明中央部門不得干預特區「根據本法自行管理的事務」， 所以外交國防唔計，外交部同解放軍唔計， 咁但係到底基本法邊一度豁免咗比中聯辦「辦獨」？

#### 第三，因為昨日版本係有句中聯辦「 須遵守基本法及香港特別行政區法律」，依家冇咗， 係咪即係中聯辦唔洗遵守香港法律？ 所以以後中聯辦可以公然干預香港選舉？可以公然寫毛筆字收賄？ 可以公然安排洗頭艇？下次直接派黑手刺殺馬丁之鋒都得？ 解放軍都仲要守駐軍法，中聯辦乜都唔洗，「辦獨」好勁呀。

中聯辦聲明又話 **「郭荣铿等一而再再而三地恶意“拉布”， 阻碍内委会选举主席，导致各项经济民生法案无法正常审议， 严重影响香港社会和市民利益， 显然违背了基本法赋予立法会议员的法定职责」** ， 講明咗拉布就係違反基本法，咁樣落去會否真係我早幾日寫咁， 反對政府都係違反基本法？

就算你JR都好，中共都已經表明態度，隨時直接釋法， 咁你仲敢唔敢JR？某程度上依家兩辦好似變相有釋法權咁， 超越基本法會釋法係人大先有，又係「辦獨」之證明。 法官敢唔敢反駁「辦獨」？馬丁李都拉得，你班法官點會唔搞得？「 辦獨」唔使遵守香港法律，一陣搵你法官搭洗頭艇呀。

唔好覺得係天方夜譚。中共多年來不斷扭曲蠶食基本法，依家去到「 中聯辦唔洗守香港法律」「拉布違反基本法」， 你真係唔知下次會點，where will it end。呢個唔係個別事件，係港府同親中派長期無能、中共改組「 兩辦」人事、見疫情受控重啟政治打壓（兩會都準備開番）、準備同國際社會隨時擘面， 多重效應下的結果。千祈唔好心存僥倖，自己係溫和派／中間派／唔港獨／大中華／老幼殘女就會被放過。有排你嘆呀。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712042226/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210712042226im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
