---
title: "【理大留痕】急救員離家出走：五大訴求有進展才返屋企"
date: "2019-12-25"
author: "記者周滿鏗"
category: "眾聞"
tags:
  - "急救員"
  - "逃出理大"
  - "離家出走"
url: "https://web.archive.org/web/20210712034625/https://www.hkcnews.com/article/25633/%E6%80%A5%E6%95%91%E5%93%A1-%E9%80%83%E5%87%BA%E7%90%86%E5%A4%A7-%E9%9B%A2%E5%AE%B6%E5%87%BA%E8%B5%B0-25633/%E3%80%90%E7%90%86%E5%A4%A7%E7%95%99%E7%97%95%E3%80%91%E6%80%A5%E6%95%91%E5%93%A1%E9%9B%A2%E5%AE%B6%E5%87%BA%E8%B5%B0%EF%BC%9A%E4%BA%94%E5%A4%A7%E8%A8%B4%E6%B1%82%E6%9C%89%E9%80%B2%E5%B1%95%E6%89%8D%E8%BF%94%E5%B1%8B%E4%BC%81"
original_url: "https://www.hkcnews.com/article/25633/%E6%80%A5%E6%95%91%E5%93%A1-%E9%80%83%E5%87%BA%E7%90%86%E5%A4%A7-%E9%9B%A2%E5%AE%B6%E5%87%BA%E8%B5%B0-25633/%E3%80%90%E7%90%86%E5%A4%A7%E7%95%99%E7%97%95%E3%80%91%E6%80%A5%E6%95%91%E5%93%A1%E9%9B%A2%E5%AE%B6%E5%87%BA%E8%B5%B0%EF%BC%9A%E4%BA%94%E5%A4%A7%E8%A8%B4%E6%B1%82%E6%9C%89%E9%80%B2%E5%B1%95%E6%89%8D%E8%BF%94%E5%B1%8B%E4%BC%81"
---

# 【理大留痕】急救員離家出走：五大訴求有進展才返屋企

**【理大留痕系列】理工大學11月17日到29日被警方圍封達13天，很多抗爭者在校園留下過痕跡，有人選擇留守到最後一刻，有人成功逃離，有人自願登上救護車離開送院......眾新聞聯絡上數位曾經身處這座閙市牢籠的抗爭者，重溫被困在理大的這段荒誕經歷，以及在他們心裡留下的創傷。**

25歲的阿津（化名）在理大圍城的第三天 （11月19日，周二）早上，披著銀色的保暖毯，由救護員帶領下，緩緩地從理大步出，登上救護車離開，最終在校園當義務急救員的他，被安全送到醫院，出院至今沒有被捕。

即使逃出圍城，但阿津仍然無家可歸。阿津是家中獨子，自中學起經常與母親吵架，三日一小吵，五日一大吵，直到反修例運動成為導火線，始發現與家人政見截然不同。「佢時時唔俾我講，淨係有佢講，壓住把聲唔俾我講，我永遠都講唔到，如果係咁，我咪走開一陣，睇吓佢係咪咁唔想俾我講嘢。」10月1日，母親以為阿津外出示威抗爭，掌摑他一記耳光，阿津一怒之下離家出走，暫住朋友家中，至今超過兩個多月未有回家。

在圍困理大期間，阿津收到母親關心他的訊息，表明希望他回家，但阿津沒有理會，「我梗係唔會理佢，係你支持緊啲警察打你個仔、捉你個仔，我當時見到人哋阿爸喺出面食緊催淚彈，你喺度做緊咩，你淨係坐喺度叫我返來。」他說，或許會等到爭取五大訴求有所進展，至少證明自己的價值觀正確，才願意回家，與母親理性討論、重新對話。

理大圍城，除了建築物被毀、示威者身體創傷，背後還有人與人之間難以修補的裂痕。


{{< video src="https://web.archive.org/web/20210712034625if_/https://www.youtube.com/embed/wvZVQ6DTPFk" >}}


理大圍城第三天，城內的人試過逃走、城外的人試過營救，校園內彌漫著一股絕望的氛圍，早上有過百人報稱低溫症、吸入有毒氣體等徵狀，需要送院，記者在人群中找到阿津。他在理大抗爭中連日擔任急救員，也是理大學生，懂醫療相關知識。記者遇上阿津時他雙目無神，回答問題顯得沒精打采，同日他安全送達醫院。相隔一個月，記者相約阿津再次見面，這次他回復狀態，憶述在理大的經歷......

回到理大被圍封前的周六、11月16日，阿津在理大附近做兼職下班，打算去理大幫忙當義務急救員，當天氣氛平靜，他計劃留守到翌日早上才離開。直到周六傍晚，警方開始出動水炮車和催淚彈攻勢，示威者在校園外頑抗，阿津於是在現場帶傷者回理大治理，這是他首次在衝突現場最前線擔任急救員，更是首次戴豬咀（防毒面具），「之前喺條街，都係後排幫人洗下眼，都唔使戴豬咀。」

衝突持續到周日（11月17日）早上，原本打算回家的他，眼見警方又再開始新一輪進攻，他就不斷來來回回帶走傷者並治療。直到周日晚上，他得知整座校園已經被警方封鎖，但他當時已經分身不暇，因為中水炮的人一批接一批，「啲人嗌晒救命，有啲人已經麻木咗，我問佢邊度痛，佢話全身都痛，有個鬼佬中咗藍色水炮，沖咗兩三次，沖極都沖唔走，但太多人繼續上緊來。」、「每射一次水炮，就有十幾人上來，有啲睇唔到嘢話好刺眼，叫晒救命爆晒粗咁，無見過有人痛成咁。」每當有一時的平靜，警方的水炮車再次響起警笛，完全不給予示威者喘息時間，阿津也如是。

<figure>
<img src="https://web.archive.org/web/20210712034625im_/https://www.hkcnews.com/news_新聞/hk-discuss/2019/12/圍困理工-水炮車-20191220230441_18cf_large.png" alt="">
<figcaption>11月17日周日晚，理大校園內擠滿了中水炮的傷者、急救者，還有「守護孩子」成員。周滿鏗攝</figcaption>
</figure>

11月18日周一清晨5時，速龍小隊突然進攻校園正門並拘捕示威者，阿津當時走避不及，蹲在路邊，舉著雨傘的雙手不停顫抖著，他和警員的距離近在咫尺，幸運的是，他當刻沒有被拘捕。「其實我哋嗰批人有八成都係First aid，因為我哋跑唔到，我哋都唔會跑，我好驚，但突然間唔見晒警察，隔離就係視光診所，我哋就爆玻璃匿入去，搵到間治療所，一入到去全部都係First aid，有一個女仔爆晒頭全部都係血。」

身為急救員，當下的阿津卻措手不及，「我隔離有個男仔，被人射穿晒皮，佢問『可唔可以幫我洗傷口？』但我隻手震到唔知點幫佢洗，我話唔好意思，我幫你用鹽水沖一沖啦，我真係好驚，隻手震晒拎唔到其他嘢。」

<figure>
<img src="https://web.archive.org/web/20210712034625im_/https://www.hkcnews.com/news_新聞/hk-discuss/2019/11/圍困理工-汽油彈-20191119002340_2a3f_large.jpg" alt="">
<figcaption>11月18日凌晨，理大正門樓梯火光熊熊，有急救員試圖在火海中返回校園。圖中人非受訪者。資料圖片</figcaption>
</figure>

同一時間，理大校園內的示威者在正門樓梯焚燒雜物路障，嘗試阻止警員攻入校園，現場火光熊熊，導致在地下樓層的阿津一行人回校受阻。之後幾經波折，有人帶他們從其他途徑返回校園，到平台的一刻，阿津回過神來，躺在地上大哭，「因為超驚，都未試過被速龍差啲捉，真係隔離咋，但就無捉。」

那種恐懼，沒有身處理大的人難以想像。周一早上，抗爭者三次突圍離開不成功，阿津決定致電給理大的教授求救，雖然對方勸他走出理大投降，但阿津不想，「佢叫我投降啦，話我無做任何嘢，無video footage可以告得入我，但我唔想被人扣留48小時。」

猶豫不決之際，他收到朋友的訊息，指外圍的人準備晚上攻入理大，阿津帶著一絲期望，「朋友嚟緊啦，俾啲時間佢哋試吓攻唔攻到入來。」周一晚，大批市民聚集在理大外圍、油尖旺區一帶試圖營救，理大的被困者就不斷嘗試不同的逃走方式，但阿津卻未能把握機會離開，「有人話游繩走到，但要俾女仔走先，之後衰咗啦，警察喺Z core橋攻上來，全部人要走。」、「另外一條係水路（下水道），但我嗰group人話豬咀只可以維持到20%氧氣，捱到幾分鐘，你咁樣落去會窒息死。」

<figure>
<img src="https://web.archive.org/web/20210712034625im_/https://www.hkcnews.com/news_新聞/hk-discuss/2019/12/圍困理工-急救員-20191220225445_25d3_large.jpg" alt="">
<figcaption>阿津被困理大期間，在手臂寫上法律支援熱線。受訪者提供</figcaption>
</figure>

即使理大地面有其他隱蔽的逃生路徑，卻早已被警察發現並封死，阿津也見到警察對逃走者冷嘲熱諷，令他失去希望，「譬如公主道對出睇吓可唔可以跑過去，跟住我望到每一次有人嘗試都被人捉，我聽到啲警察話：『跑啦、跑啦，你做咩唔跑啊』，但去到另一邊出口，其實已經有警察等緊。」

結果一等便是11月19日周二的早上，睡眠不足、精神折磨加上沒有進食足夠的阿津，出現低溫症徵狀，留在理大共四日三夜後，他終披上保暖毯登救護車送院。

<figure>
<img src="https://web.archive.org/web/20210712034625im_/https://www.hkcnews.com/news_新聞/hk-discuss/2019/11/理大-理工大學-學生-20191119190315_10c9_large.jpg" alt="">
<figcaption>理大圍城的第三天早上，有過百人出現低溫症、吸入有毒氣體等徵狀需要送院，包括阿津。周滿鏗攝</figcaption>
</figure>

離開理大至今一個月，阿津未被警方拘捕，但即使逃出圍城，阿津仍然無家可歸。細問之下，原來阿津已經離家出走兩個多月。在反修例運動爆發後，他發現與家人政見不同，經常與母親為社會事件爭拗，「佢淨係睇藍絲的資訊，但你見到有嘢擺明唔啱，佢就話係傳媒PS（photoshop）出來，話假架喎。我問『Live video都可以話係假？』，佢話『係啊』，但剪剪輯輯嗰啲YouTube片佢又會信，我無嘢好講。」

阿津是家中獨子，自中學起常與母親吵架，形容是三日一小吵，五日一大吵，「中三開始已經時時鬧交，佢（母親）鍾意我日日夜夜都陪佢，我就唔鍾意，慢慢開始就嘈交。阿爸都係聽晒佢講。」阿津說，有時希望多些與朋友外出，母親卻抱怨他沒空陪伴，他更有感做生意的母親當他是「商業工具」，「例如佢經常想我做醫生，話可以幫到佢份生意，有時又叫我幫佢考啲機器牌啊、地產牌啊，我唔係好想理佢，我唔係一個商業人。」阿津這樣形容母親：

> **佢時時唔俾我講，淨係有佢講，壓住把聲唔俾我講，我永遠都講唔到，如果係咁，我咪走開一陣，睇吓佢係咪咁唔想俾我講嘢。**

10月1日，網民發起「沒有國慶只有國殤」集會遊行，他當日在深水埗區附近與一位醫護朋友擔任義務急救員，直到晚上該區未有嚴重衝突，他便回家去。母親以為他外出示威抗爭，在阿津踏入家門時，衝上前掌他一記耳光，阿津當時馬上說：「我只係落街幫人洗吓眼，你係咪要送我去差館？」母親說：「係。」 她只是一時意氣衝口而出。

一怒之下，阿津從那天起離家出走，更封鎖了母親的WhatsApp，朋友家中有多餘的床位讓他暫住，至今他已經沒有與家人聯絡超過兩個月，朋友師長勸過他回家或者與父母直接對話，但他不認為問題可以解決，「返到去同屋企人都係鬧交，我想講我係有得選擇走架，你話係宣戰的策略都好，如果日日都要鬧交，唔好搞我啦，我都有獨立思考，就算要返屋企，可能真係唔夠錢使，雖然我唔想同佢傾偈，但係算啦，日日鬧交有咩好呢。」

阿津認為，母親的立場不會轉變，即使母親說擔心他，他卻認為擔心的是他一旦被捕後，無力償還大學學費。他被困理大期間，母親從他朋友口中得知阿津情況，經電話轉帳PayMe的方式（因WhatsApp已被阿津封鎖）向他發了四個訊息，當中寫道：「You are in debts, father and mother’s life very hard, too. Come back」、「Wisest person is not influencing others & still go for the dream」、「Son come home, it is dangerous outside」、「Son, come home now, father and mother needs you」。

<figure>
<img src="https://web.archive.org/web/20210712034625im_/https://www.hkcnews.com/news_新聞/hk-discuss/2019/12/急救員-圍困理工-20191220225427_1542_large.png" alt="">
<figcaption>阿津母親多次透過PayMe向兒子發訊息，希望他早日回家。受訪者提供</figcaption>
</figure>

阿津當時在理大收到這些訊息，無暇回應，又認為母親根本不是在意他的人身安全，「佢在意嘅係我出去俾警察拉，要俾番54萬（學費），覺得我俾人拉完之後，無錢保返出來；我讀唔到大學，俾人踢出校，又要俾54萬，何來俾呢筆錢呢。我梗係唔會理佢，係你支持緊啲警察打你個仔、捉你個仔，我當時見到人哋阿爸喺出面食緊催淚彈，你喺度做緊咩，你淨係坐喺度叫我返來。」

母親不時有向他轉帳大約2、3000元作零用，阿津亦不為所動，「但我梗係要咗佢啦。」近日母親又再向他發訊息：「回家吧！不要使父母傷心憂心。」、「兒子，如父母因工作疏忽了你，你要原諒我。」但他沒有回覆訊息，仍然不想回家、不想跟母親嗌交，僅由朋友作中間人，向母親報平安。

阿津說，或許會等到五大訴求有所進展，至少證明自己的價值觀正確，才願意回家，與母親重新對話。「除非制裁到林鄭、制裁到官員，最緊要係停止到警暴，可能會下番啖氣返去。」剛過去的冬至，阿津首次沒有和家人一起吃飯。

<figure>
<img src="https://web.archive.org/web/20210712034625im_/https://www.hkcnews.com/news_新聞/hk-discuss/2019/11/水炮車-圍困理工-20191119002838_2b8b_large.jpg" alt="">
<figcaption>11月17日晚上，警方水炮車在理工大學外，不斷向示威者發射藍色水。周滿鏗攝</figcaption>
</figure>

不靠父母，暫時唯有靠自己，阿津現時每月兼職工作收入約7000元，朋友暫免他交水電費，勉強能夠過活。出身於小康之家的阿津，現時吃飯以省錢為主，但理大事件卻讓他重新認識到，自己可以為這場運動做更多。他估計，自己在理大幫忙急救的傷者共約80人，包括10多人擦傷、10多人中水炮、50人受催淚彈影響等。

理大一役，他又發現身邊仍然有關心他的人，包括一位「黃到爆」的理大教授，他不願透露教授的姓名，「有個professor收咗我做契仔，因為佢知我係離家出走，有次佢話想約我出來食晚餐、傾下偈，佢遞咗件羽絨俾我，我之後喊咗，你唔會估到有啲老師咁在乎你的安危。」在理大被圍困期間，這位教授向阿津透露了其房間的鎖匙位置，又為他分析事件的發展形勢，支持他所做的決定，疏導了他當時緊張的情緒。

有人被困理大多天，懷疑因此患上創傷後遺症，變得害怕警察。之前甚少走上最前線的阿津，理大事件後卻變得更「勇武」，「我都有驚嘅，但過咗幾日就覺得唔應該咁，而家行過警察身邊，我仲要企得更加直，就算你捉到我都告唔到我，唔應該驚佢哋，理大呢件事係白色恐怖，就係想嚇First aid唔好再救人。」、「但如果無咗First aid，佢哋任打任殺，就算拉走一個都好，都係人命來。」再上前線，不怕被捕嗎？「唔驚啊，捉囉，40幾個鐘咋嘛，我覺得救到人好過喺屋企望住你哋打人。」

為何由當初一個「和理非」急救員，變成不怕走在前線的急救員？阿津說：

> **警察係會咩人都射，你著住螢光背心都好，銳武係會迎面衝向你，完全係貓捉老鼠咁玩緊啲人。你唔喺前面睇住呢啲事發生，你只係聽人講，你唔會明白警暴問題有幾嚴重。**


區議會選舉當日，阿津在票站附近呼籲選民投票，又不斷WhatsApp叫朋友投票；在街上見到有外國人光顧被指與「福建幫」有關的「優品360」，他會主動上前阻止對方，並加以解釋；近日他開始替中六學生義務補習英文，助準備文憑試。這些旁人眼中的小事，阿津以前卻不會做。

理大事件告一段落，但對於阿津來說，這場抗爭長遠持久，他打算添置新一套急救裝備，以及尋找更多志同道合的伙伴，繼續保持運動的熱度，「我要話俾人聽，而家都仲係做緊嘢，成個抗爭都係on going。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712034625/https://www.hkcnews.com/aboutus/#subscribe)
