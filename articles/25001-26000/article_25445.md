---
title: "社區街頭上演《孤星淚》：「和理非亦竭盡所能保持運動熱度」"
date: "2019-12-15"
last_updated: "2019-12-15 16:57:39"
author: "特約記者陳零"
category: "眾聞"
tags:
  - "和理非"
  - "孤星淚社區巡演"
  - "大埔海濱公園"
url: "https://web.archive.org/web/20210702160929/https://www.hkcnews.com/article/25445/%E5%AD%A4%E6%98%9F%E6%B7%9A%E7%A4%BE%E5%8D%80%E5%B7%A1%E6%BC%94-%E5%A4%A7%E5%9F%94%E6%B5%B7%E6%BF%B1%E5%85%AC%E5%9C%92-%E5%92%8C%E7%90%86%E9%9D%9E-25453/%E7%A4%BE%E5%8D%80%E8%A1%97%E9%A0%AD%E4%B8%8A%E6%BC%94%E3%80%8A%E5%AD%A4%E6%98%9F%E6%B7%9A%E3%80%8B%EF%BC%9A%E3%80%8C%E5%92%8C%E7%90%86%E9%9D%9E%E4%BA%A6%E7%AB%AD%E7%9B%A1%E6%89%80%E8%83%BD%E4%BF%9D%E6%8C%81%E9%81%8B%E5%8B%95%E7%86%B1%E5%BA%A6%E3%80%8D"
original_url: "https://www.hkcnews.com/article/25445/%E5%AD%A4%E6%98%9F%E6%B7%9A%E7%A4%BE%E5%8D%80%E5%B7%A1%E6%BC%94-%E5%A4%A7%E5%9F%94%E6%B5%B7%E6%BF%B1%E5%85%AC%E5%9C%92-%E5%92%8C%E7%90%86%E9%9D%9E-25453/%E7%A4%BE%E5%8D%80%E8%A1%97%E9%A0%AD%E4%B8%8A%E6%BC%94%E3%80%8A%E5%AD%A4%E6%98%9F%E6%B7%9A%E3%80%8B%EF%BC%9A%E3%80%8C%E5%92%8C%E7%90%86%E9%9D%9E%E4%BA%A6%E7%AB%AD%E7%9B%A1%E6%89%80%E8%83%BD%E4%BF%9D%E6%8C%81%E9%81%8B%E5%8B%95%E7%86%B1%E5%BA%A6%E3%80%8D"
---

# 社區街頭上演《孤星淚》：「和理非亦竭盡所能保持運動熱度」

以香港的常態，社區上演百老匯音樂劇，不是「名牌」劇團，要坐100人簡直是天方夜譚。不過，一個無名民間劇團在10月28日卻把百老匯名劇Les Misérables【1】（孤星淚）帶到觀塘海濱，一來觀眾便以百計。11月26日巡迴到美孚，過千名街坊坐爆荔枝角公園，全場氣氛幟熱。第3場剛於12月10日在大埔海濱露天劇場落幕，參與義演的樂手超過40人，以千計的街坊亦擠滿觀眾席，大家不僅在聽到熟悉的Do You Hear the People Sing時會掌聲雷動，其他曲目如One Day More亦牽動現場情緒，搖起手機燈。發起人Carl 形容，藝文界亦竭盡所能令抗爭運動保持運溫度。


{{< video src="https://web.archive.org/web/20210702160929if_/https://www.youtube.com/embed/3FEN8gWoXeU" >}}


***Les Misérables音樂劇在大埔海濱露天劇場作第3次演出，再次全院滿座，演唱 One Day More 至末段時，觀眾揮動手機燈作拍和，亦有觀眾舉起手表達「五大訴求、缺一不可」。***

### 想帶年輕人返屋企

24歲的Carl，演藝學院畢業，在反送中運動之初，已在尋找自己的角色。有天在金鐘遇上「守護孩子」的招募，盡管要走上前線，亦毫不猶豫登記加入。「行動中，見到老人家與年輕人互動，年輕人點樣打，完咗見到老人家都會問侯吓，甚至鞠躬，嗰時成日諗起Bring Him Home【2】這首曲。」   
   
 有天，他在網上細聽Les Misérables音樂劇，更覺得與香港現況貼近：「有憤怒、失望，有提到原諒的心，亦寫有執法者；呢套musical應該多過Do You Hear the People Sing，唔聽會好嘥。」   
   
 他後來在藝文界一個群組提了點想法，得到從事舞台製作的行仔回應。「一路諗，係咪每次都衝？我40幾歳，真係無辦法衝，仲有咩方法？」行仔在雨傘運動前後都關心政治議題，近期亦有參與製作在12月8日國際人權日遊行出現的Pepe和連登豬頭套。惟他反覆思考的是：「藝文界罷工作用不大，但有咩角色可以擔當？我覺得唔只係遊行、集會。」   
   
 Carl和行仔加上兩位同路人約在10月1日見面，並在警方第一次向抗爭者開真槍下，落實要走到街頭演出音樂劇Les Misérables，第一場表演定於10月28日在觀塘海濱花園。「在音樂編排上，前段係蘊釀，然後爆發戰爭，到最後點樣解決，原作者雨果（Victor Hugo）俾咗個答案，係接近放低仇恨、原諒大家，相信呢係亦係（香港）最後嘅出口，但唔會係而家。」由網上招募樂手、排練到正式演出，前後不足1個月。

<figure>
<img src="https://web.archive.org/web/20210702160929im_/https://www.hkcnews.com/news_新聞/hk-discuss/2019/12/孤星淚社區巡演-大埔海濱公園-20191215042429_eb36_large.jpg" alt="">
<figcaption>Les Misérables音樂劇已作第3次演出，音樂感染人心，每場都見手機燈海。陳零攝</figcaption>
</figure>

### 可以不受傷亦保持溫度嗎？

Carl 強調，籌辦在社區、在街頭演出這齣音樂劇，是明知抗爭引發的憤怒不會在當刻結束，「但佢俾咗我哋一個提醒同盼望，我哋純粹想介紹到各社區。」他形容Bring Him Home就如這演出的種子般：「擺喺邊度都啱，想前線返到屋企係良好意願，大家唔希望佢哋為運動犠牲，但在呢個政權下是一種奢望。」   
   
 行仔則盼望把雨果的信息與同路人分享：「戲劇人常講係以生命影響生命，希望大家唔只嚟叫口號、唱歌，而係嚟完會返去睇返套電影、知個故事講咩。我哋係開道門，見你攰喇，入嚟坐下。」長達半年的抗爭運動，需要維持熱度，他相信藝術的感染力，可以令熱度昇華。「呢半年，運動能保持熱度，經常係前線受傷，而且一次比一次大，射完眼、中彈、斷骨、開實彈，件事先唔會（令大家）麻木，但有無係唔洗受傷而保持溫度嘅方法呢？我唔係唔想衝，亦唔認同一定要好和平，但和平做到更加多，藝術可以感動其他人，唱歌又好，畫畫都好。」   
   
 Carl說有參與的樂手屬於前線勇武：「佢由頭衝到尾，覺得好似衝過都無改變、無希望，咁有咩可以recharge自己，又recharge其他人，然後大家一齊再發力？」這齣音樂劇的演出，成為眾演出者的寄望。

<figure>
<img src="https://web.archive.org/web/20210702160929im_/https://www.hkcnews.com/news_新聞/hk-discuss/2019/12/大埔海濱公園-孤星淚社區巡演-20191215042453_69aa_large.jpg" alt="">
<figcaption>大埔第3場已有超過40名樂手參與參演，由於人數眾多、時間難遷就，正式演出前只有一次總綵排。陳零攝</figcaption>
</figure>

### 幕前藝人代同行發聲

提琴手Howard（陳皓雲）畢業於演藝學院，擁有樂團演出經驗，認同Les Misérables提出的價值觀：「所表達的精神（信息）好廣闊，有好多值得思考，例如受壓逼世代點樣生存，套入今天生活，我哋有相近經歷；好多人識Do You Hear the People Sing，但更想大家知多啲個故事，只要回程時會開YouTube 睇返套電影，都已經係成功。」   
   
 Howard是幕前演員，曾參演國泰Move Beyond Labels廣告，明白藝文界顧及內地市場，未必高調表態。「娛樂事業好多限制，有朋友同電視台有約，寫一句都要好婉轉，我無呢個顧慮，咁我代佢哋做多啲。」他自言未能上前線抗爭，但希望透過演出，多一把聲音，互相支持：「我哋唔能夠選擇處於哪個年代，但時代選擇我哋在這個空間共同面對這事件。」

<figure>
<img src="https://web.archive.org/web/20210702160929im_/https://www.hkcnews.com/news_新聞/hk-discuss/2019/12/孤星淚社區巡演-大埔海濱公園-20191215042504_2d37_large.jpg" alt="">
<figcaption>Howard雖是幕前演員，但認為以樂手身份參與義演，無須避嫌。照片來源：受訪者專頁</figcaption>
</figure>

### 爭取民主要靠社區耕耘

Carl當初選定觀塘海濱花園作演出首站，是因為場地由私人公司管理，申請時少了政治審查的風險，「海濱公園本身有康樂性質，但對面就係工廠、餐聽，我係希望大家落樓聽到有聲行過嚟，對人數多少無太大野心。」他期望能作社區耕耘，凝聚街坊：「希望佢哋聽完，除咗感動，會有啲嘢想做，因為爭取民主都要靠社區工作。」   
   
 行仔主力外務，未有參與演出：「28號（觀塘演出） 正式perform第一粒音，我已經好想喊，覺得呢件事我哋係行緊，就算第一首演出完有警察，我哋都已經開始咗，可以繼續落去。」   
   
 音樂劇已先後在觀塘、美孚及大埔演出3場，現場氣氛熱烈，每到壓軸的《願榮光歸香港》音樂響起，全場觀眾站立搖動手機燈，又在完場時齊喊「光復香港時代革命」等口號，Carl說那比入場人數更滾動。「香港現況本身係tragedy，能夠安撫大家，減少無力感，已覺得欣喜。」

<figure>
<img src="https://web.archive.org/web/20210702160929im_/https://www.hkcnews.com/news_新聞/hk-discuss/2019/12/孤星淚社區巡演-大埔海濱公園-20191215042515_accb_large.jpg" alt="">
<figcaption>Carl期盼引領觀眾思考Les Misérables與香港長達半年抗爭的關係。照片來源：HkRev Carbaret Les Misérables專頁</figcaption>
</figure>

### 以生命影響生命

「第一場邀請了（守護孩子）陳伯做嘉賓，透過佢把口關心年輕人、關心香港，嗰個moment最感動。」Carl 在頭兩場演出擔任司儀，親自撰稿並提到香港本身是個自殺率頗高的城市：「如果無陰謀論，點解咁多人選擇呢段時間放棄自己生命？點解會失去希望？值得大家反思。」   
   
 Carl 盼望觀眾對這場運動多作反思，所以演出末段還會邀請嘉賓來分享。第二場由文化人鄧小樺訴說在理工大學一戰被捕始末，令觀眾聽得肉緊。第三場龍門冰室老闆談到支援年輕人的種種時哽咽，觀眾報以掌聲予以支持。   
   
 台前幕後義務性質，成就這個演出。Carl說這才是真正的「和勇不分」：「每次想多謝大家，又覺得自己無資格，件事係所有人成就出嚟，大家應該多謝自己，令件事發生要多謝香港。」他深信和理非已竭盡所能，在暴力以外尋找其他抗爭的模式：「嗰種心力唔比任何一個崗位少，而前線點解可以一直堅持，係因為知道後面有班人守護住佢哋。」


{{< video src="https://web.archive.org/web/20210702160929if_/https://www.youtube.com/embed/TupzuIIEgkU" >}}


***每到壓軸的《願榮光歸香港》，全場觀眾都會站立一起合唱，並揮動手機燈。***   
   
 雖然樂手義演，亦有義工幫忙當糾察、現場拍攝等，其他開支包括場租、音響、運輸等則由Carl及幾位administrator （管理人）合資。Carl 只說每人「夾幾百蚊」，但行仔坦言，希望音樂劇可以巡迴18區演出，所以不能靠「每人夾幾百」維持營運。   
   
 他們在12月11日在專頁 [HkRev Carbaret Les Misérables](https://web.archive.org/web/20210702160929/https://www.facebook.com/HkRev-Carbaret-Les-Misérables-106437720782556/) 發起 [網上眾籌](https://web.archive.org/web/20210702160929/https://gogetfunding.com/hkrev-les-miserables-cabaret-crowdfunding-1st/?fbclid=IwAR2__QG_9CZEcGpqcnt1ToS8rCRaLRm2U1dWgJ0xl6_E2NawpE0v8sLYVNQ) ，以3場演出為一期籌款3萬元，但未及24小時已超額籌得6.7萬元。

**延伸閱讀**   
 [1] [Les Miserables Reader's Guide](https://web.archive.org/web/20210702160929/https://www.penguinrandomhouse.com/books/326583/les-miserables-by-victor-hugo/9780140444308/readers-guide/)   
 [2] ["Bring Him Home"— A Universal Prayer of Hope](https://web.archive.org/web/20210702160929/https://www.thetabernaclechoir.org/articles/bring-him-home-a-universal-prayer-of-hope.html)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210702160929/https://www.hkcnews.com/aboutus/#subscribe)
