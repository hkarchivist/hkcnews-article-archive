---
title: "北角黃絲聚腳點Brew Note：「撐良心小店，唔係一直應該做嘅咩？」"
date: "2020-01-05"
author: "特約記者陳零"
category: "眾聞"
tags:
  - "咖啡店"
  - "黃店"
  - "Brew Note"
url: "https://web.archive.org/web/20210628224201/https://www.hkcnews.com/article/25874/brew_note-%E9%BB%83%E5%BA%97-%E5%92%96%E5%95%A1%E5%BA%97-25874/%E5%8C%97%E8%A7%92%E9%BB%83%E7%B5%B2%E8%81%9A%E8%85%B3%E9%BB%9Ebrew-note%EF%BC%9A%E3%80%8C%E6%92%90%E8%89%AF%E5%BF%83%E5%B0%8F%E5%BA%97%EF%BC%8C%E5%94%94%E4%BF%82%E4%B8%80%E7%9B%B4%E6%87%89%E8%A9%B2%E5%81%9A%E5%98%85%E5%92%A9%EF%BC%9F%E3%80%8D"
original_url: "https://www.hkcnews.com/article/25874/brew_note-%E9%BB%83%E5%BA%97-%E5%92%96%E5%95%A1%E5%BA%97-25874/%E5%8C%97%E8%A7%92%E9%BB%83%E7%B5%B2%E8%81%9A%E8%85%B3%E9%BB%9Ebrew-note%EF%BC%9A%E3%80%8C%E6%92%90%E8%89%AF%E5%BF%83%E5%B0%8F%E5%BA%97%EF%BC%8C%E5%94%94%E4%BF%82%E4%B8%80%E7%9B%B4%E6%87%89%E8%A9%B2%E5%81%9A%E5%98%85%E5%92%A9%EF%BC%9F%E3%80%8D"
---

# 北角黃絲聚腳點Brew Note：「撐良心小店，唔係一直應該做嘅咩？」

北角一向被視為「福建幫」重地。位處堡壘街的Brew Note Coffee Roaster（下稱Brew Note）是家小啡店，卻一邊被點評為「曱甴屋」，另一邊則視為同路人、黃店。店主Vincent Hung 說得明白，從未想過到內地開店，但亦不想「因黃之名」戴上光環、換來生意，用他的話，那是本末倒置。

<figure>
<img src="https://web.archive.org/web/20210628224201im_/https://www.hkcnews.com/news_新聞/hk-discuss/2020/01/Brew%20Note-咖啡店-黃店-20200105051652_219f_large.jpg" alt="">
<figcaption>Brew Note店主Vincent Hung 強調，不想因黃店之名，換來生意。Trevor Tse 攝</figcaption>
</figure>

Vincent 欣賞黃色經濟圈的動機，但黃店更須努力，要值得這份支持。「想砌低藍店係合理嘅，但盲撐黃店，難食都有人護航，即係揠苗助長，佢哋晤好，你仲俾錢佢，咪更晤好。」他認為，黃藍難判別：「貼海報，到推『五大素球』，過火就核突。」還原基本步，餐飲、零售也好，貴乎每次消費體驗，用心經營，那才是價值所在。「撐良心小店，晤係一直應該做嘅咩？」   
   
 Brew Note是在2014年7月開業，也是Vincent 的創業作，未幾「831決定」觸發雨傘運動。「當時個女剛出世，又第一間店，負擔都大，但佔旺嗰日，同事好憤慨話要出去，我哋閂舗都去，印象深刻。在2019年返轉去睇『雨傘』，覺得好似好小事，但無『雨傘』就晤會有2019年嘅局面，『雨傘』係公民運動好重要嘅里程碑。」   
   
 Vincent 相信，生活與政治是密不可分，亦引發其對經營Brew Note的反思，造就文化沙龍的出現。「BrewNote 係想做一個好烘培嘅咖啡空間，我成日問自己咖啡店係咩？機能係咩？係咪淨係飲咖啡、食飯上網？」直到2017年，他因為台南咖啡館道南館店主夫婦的關係，認識了中文大學政治與行政學系周保松教授，二人談了兩星期，就開展第一場文化沙龍。   
   
 自2017年至今，文化沙龍談甚麼是好生活，討論也不獨是政治，還有哲學、文化、戲劇、情緒，邀請吳靄儀、梁文道、黃耀明對談，也有請楊秀卓、傅月庵、莊梅岩分享，「嚮一個市井之地— 北角係個普通街坊地方，但一門之隔就有呢種公民社會呈現。」Vincent和周教授的想法是：「第一個做，然後激發其他人做。」後來，深水埗大南街合舍亦舉辦酒精沙龍：「每月圍爐傾計，都引發有好多思想。」他深信思想是最長的戰線：「唔好停止思想、唔好停止傳播、唔好停止討論，思想係最難禁止，要留落去下一代。」

<figure>
<img src="https://web.archive.org/web/20210628224201im_/https://www.hkcnews.com/news_新聞/hk-discuss/2020/01/Brew%20Note-李立峯-20200105051518_1df1_large.jpg" alt="">
</figure>

<figure>
<img src="https://web.archive.org/web/20210628224201im_/https://www.hkcnews.com/news_新聞/hk-discuss/2020/01/Brew%20Note-莊梅岩-20200105051535_21de_large.jpg" alt="">
<figcaption>文化沙龍為 Brew Note 帶來內容，令該店成為香港具代表性的啡店之一。可有為建構黃色經濟圈帶來新的思考方向？圖為其中兩位講者李立峯（上圖）及莊梅岩。照片來源：取自文化沙龍專頁</figcaption>
</figure>

本身是福建人的Vincent形容：「BrewNote 有獨特生命，喺係『福建國獨立自治區』嘅黃絲聚腳點，由最初搞音樂到談公共生活。」這個身份在今場抗爭運動中，帶來兩次注目的事件。


{{< video src="https://web.archive.org/web/20210628224201if_/https://www.youtube.com/embed/XfkEPfabhro" >}}


第一次是6月29日，中大新聞與傳播學院院長李立峯來談「無大台- 理解抗爭新世代」，吸引約150人參與。對談至晚上9時半，突然出現多名大漢衝入點內叫囂，企圖阻撓講座進行。（ [《蘋果日報》短片報道](https://web.archive.org/web/20210628224201/https://hk.news.appledaily.com/local/realtime/article/20190630/59772162) ）   
   
 後於8月5日「大三罷」晚上，示威者在北角明園西街，涉嫌被手持鐵通、木棍、藤條的白衣人士襲擊。「第一張福建幫相，我影嘅，仲有直播，後來返去開門。」他說曾嘗於某夜，門外有過百防暴，店內還有不少街坊，「之後低調了，但BrewNote 已成為（福建幫）重要目標。有無恐懼？唔會無，但我覺得責任行先。」自此Brew Note也成為網民重點「被懲罰」對象，生意應接不暇，但Vincent更認為值得反思「黃色經濟圈」的深意。   
   
 「唔係黃藍之分，係良知，發覺香港都有文明與不文明，係價值觀抗爭，我唔覺得係揀咗政治取態。反送中議題、反警暴、爭取人權、自由，都唔係政見，係人民精神對自由的渴求，係呢一代對下一代嘅責任。」他相信，無論BrewNote，或者文化沙龍，當下可以遠離：「唔做李立峯、區諾軒，好多（議題）可以晤掂，但呢個時代從來無離開過政治話題。」   
   
 就如抗爭運動提到的「不割席」：「616 係因為有第一位自殺，敲響良知，令200萬人走出嚟，改變香港人唔係因為反送中，係我哋唔想活係謊言世界，唔想眼白白睇住年輕人去做啱嘅事。年輕人無條件付出，唔覺得自己付出得夠，唔想得到多餘嘅，都無做夠過，（自己）唔值得。」   
   
 就算Brew Note要選擇在北角默然無聲，Vincent 還是註定不能置身事外，因為他在中文大學及浸會大學合共經營三間Paper & Coffee ，其中浸大和中大第二店分別在2019年9月及10月開業。「中大同浸大少做咗80、90萬生意，都afford 到；營商者無資格去blame 時代，香港太安全，慣咗好多嘢理所當然，日本地震可以攞走條命，做生意，得失唔應該賴人，唔應該 blame 示威者。」   
   
 中大二號橋之戰，他三天留守店內：「佢地（學生）係我嘅客，唔會俾佢哋餓親。」他佩服當日到中大救人的每一位：「每個人都見到六四，理大十萬人去救人，都因為見到六四。」

<figure>
<img src="https://web.archive.org/web/20210628224201im_/https://www.hkcnews.com/news_新聞/hk-discuss/2020/01/咖啡店-Brew%20Note-黃店-20200105051616_9ecf_large.jpg" alt="">
<figcaption>Vincent認為咖啡店最有資格脫離一買一賣，帶來更多人與人之間的互動。Trevor Tse 攝</figcaption>
</figure>

親證種種，Vincent 眼中的黃色經濟圈，是為這一代帶來具代表性的地方，令香港成為更好的城市：「有好嘅咖啡店、酒吧，有好嘅書、有好嘅內容，要做出價值；香港人要有思想，有風景嘅地方，咖啡店最有資格脫離一買一賣，可以有好多human touch希望開每間舗都可以為呢個城市帶來多啲landscape。」   
   
 6月10日，反送中100萬人遊行的翌日，是他在西九龍文化區的Rest Gin Coffee（唞唞）開業：「當時係想香港有個地方唞吓，諗唔到原來我哋係會咁攰，Brew Note之後亦無一間舖（與社運） 拉唔上關係。」他亦盼望香港有光復的一天：「有好多嘢可以做。」   
   
 **小簡介：**

29歲的Vincent Hung 是2011年世界虹吸式咖啡師大賽香港區冠軍、Coffee Quality Institute（CQI）Q Grader認證的杯測師、歐洲精品咖啡協會認可培訓導師，於2014年在北角創業，開設自家烘焙咖啡店Brew Note，偏愛淺度烘焙。   



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628224201/https://www.hkcnews.com/aboutus/#subscribe)
