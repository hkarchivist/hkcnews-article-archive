---
title: "真正的「階段性勝利」－黃色經濟圈的幾點思考"
date: "2019-12-29"
last_updated: "2019-12-29 21:00:31"
author: "殷琦"
category: "眾說"
tags:
  - "黃色經濟圈"
  - "黃店"
url: "https://web.archive.org/web/20191230151132/https://www.hkcnews.com/article/25717/%E9%BB%83%E8%89%B2%E7%B6%93%E6%BF%9F%E5%9C%88-%E9%BB%83%E5%BA%97-25718/%E7%9C%9F%E6%AD%A3%E7%9A%84%E3%80%8C%E9%9A%8E%E6%AE%B5%E6%80%A7%E5%8B%9D%E5%88%A9%E3%80%8D%EF%BC%8D%E9%BB%83%E8%89%B2%E7%B6%93%E6%BF%9F%E5%9C%88%E7%9A%84%E5%B9%BE%E9%BB%9E%E6%80%9D%E8%80%83"
original_url: "https://www.hkcnews.com/article/25717/%E9%BB%83%E8%89%B2%E7%B6%93%E6%BF%9F%E5%9C%88-%E9%BB%83%E5%BA%97-25718/%E7%9C%9F%E6%AD%A3%E7%9A%84%E3%80%8C%E9%9A%8E%E6%AE%B5%E6%80%A7%E5%8B%9D%E5%88%A9%E3%80%8D%EF%BC%8D%E9%BB%83%E8%89%B2%E7%B6%93%E6%BF%9F%E5%9C%88%E7%9A%84%E5%B9%BE%E9%BB%9E%E6%80%9D%E8%80%83"
---

# 真正的「階段性勝利」－黃色經濟圈的幾點思考

近日，一眾藍絲包括施永青、陳健波、邱騰華等，三番四次出場批評黃色經濟圈。大家好似被批評到冇曬心機、覺得搞黃色經濟圈係錯嘅，甚至有些晦氣之言「你咪由得我囉」。我想同大家講：完全唔係呢回事！！一眾派膠藍絲完全認證黃色經濟圈行動已具成效，是真正的「階段性勝利」（笑）！

<figure>
<img src="https://web.archive.org/web/20191230151132im_/https://www.hkcnews.com/news_新聞/hk-discuss/2019/12/黃色經濟圈-黃店-20191229202521_2232_large.jpg" alt="">
</figure>

首先，偉大革命家毛澤東教路：「如若不被敵人反對，那就不好了，那一定是同敵人同流合污了。如若被敵人反對，那就好了，那就證明我們同敵人劃清界線了（1950年6月23日），1950年6月24日《人民日報》）」。毛澤東是我們的領袖同舵手（曲），不嬲都是緊遵佢教導架嘛！呢個道理難度大家不明白嗎！而家見唔見到敵人好L驚呀！當黃色經濟圈剛興起之時，坊間甚至政府官員都沒有在公開場合討論。簡單而言，他們根本不相信黃色經濟圈的成效——但半年過去、不少公司的股價同業績，都反映咗一點，黃色經濟圈係可有效的抗爭方式！

其次，歸根究底，搞藍色經濟圈先嘅根本就係佢哋。大家諗下，當我地要罷食藍店嘅時候，都發覺唔係一件容易嘅事。好多大財團都係藍色資本，佢哋難道不是壟斷香港的經濟命脈嗎？由上而下搞藍色經濟圈先嘅，根本就係佢哋；只不過而家我哋所做的，係由下而上搞嘅黃色經濟圈咋嘛。有乜問題？更可乘勢打破大集團大財團壟斷市場的局面。而，梁振英根本就是帶頭想搞藍色經濟圈的始祖。君不見佢之前日日Po Facebook請大家抵制黃店？我們都只是緊導領導的教訓咋！！～

最後一點，就係根據自由資本主義社會法則，個人如何用錢完全係由個人與市場決定，其他人甚至政府根本冇權阻礙。當黃絲堅決要懲罰黃店、但藍絲根本冇呢一個決心同毅力罷食黃店、支持藍店。果40%「沉默的大多數」，根本就是「口炮」加「念力」救港，連「幫襯下藍店」呢個舉動都唔願意做。故此，黃色經濟圈能夠成功嘅機會因而大增。由此可見，黃色經濟圈嘅策略係十分成功！而且此舉完全不違法、無須送頭、無須狗咬，D膠官仲好驚添！何樂而不為？

坦白講，我唔係讀經濟，一開始搞黃色經濟圈，我完全唔知咩嚟、作為黃絲亦只是實行咁解，我甚至無特別想過究竟「呢件事係咪Work」。但現在，D膠官已經告訴我們答案——是非常之Work，Work到佢哋而家驚到瀨屎。我覺得大家低估咗黃色經濟圈的影響力——當膠官不斷話「你哋咁做真係唔啱啦」、不就是用另一方式，請大家「高抬貴手」、「求下你哋咪撚再咁搞落去」啦？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20191230151132/https://www.hkcnews.com/aboutus/#subscribe)

---

![博客 | 殷琦](https://web.archive.org/web/20191230151132im_/https://www.hkcnews.com/uploads/avatars/2d741b5c-2478-4f90-be1d-c617771b50da.png?1594224226)

**博客 | 殷琦**

【殷琦．筆者簡介】一舊蕃薯般的孤獨文青，也許是讀書太多，總活在迷霧之中。怨氣太多，希望太少，與你和我一樣，在小小的香港同受壓抑、同唱悲歌、每天僅為生活掙扎求存。為註冊藝術（表達藝術）治療師。興趣在表達藝術治療、哲學、心理學、生活、音樂、藝術、政治、宗教等。FB專頁：https://www.facebook.com/YanKiHongKong/
