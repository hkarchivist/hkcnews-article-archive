---
title: "習近平呢期煩爆乜？"
date: "2019-11-27"
author: "讀者來論"
category: "眾說"
tags:
  - "習近平"
  - "xi jinping"
  - "紐約時報"
  - "中美貿易戰"
url: "https://web.archive.org/web/20210928170109/https://www.hkcnews.com/article/25112/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-25112/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/25112/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-25112/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 習近平呢期煩爆乜？

【撰文：筆鳩】

今時今日，關心香港前途嘅人，都會更加留意美國有乜嘢動作，指向中共或者香港。呢一期，美國就喺全世界人面前連番展現，乜嘢叫做美國嘅「超級軟實力」。

今個星期二 (26日)，只不過係區議會選舉結束之後第二日， [路透社就爆出](https://web.archive.org/web/20210928170109/https://bit.ly/33khRX9) ，中聯辦主任王志民要問責落鑊。但其實更重點嘅係，呢篇報道仲踢爆，中共為咗加強管控香港呢幾個月嘅反送中運動，要喺深圳紫荊山莊設立危機管理中心同前線指揮中心；而更更重要嘅係，路透社仲爆咗習近平每日都會收到紫荊山莊啲書面簡報，換言之，習近平實際上都要為香港搞到今時今日，孭上最後隻大鑊。

<figure>
<img src="https://web.archive.org/web/20210928170109im_/https://www.hkcnews.com/news_新聞/hk-discuss/2019/11/王志民-路透社-中聯辦-20191126114345_838a_large.png" alt="">
<figcaption>王志民仲有冇得撈，要看習大人如何發落。</figcaption>
</figure>

同一日，美國CNN亦都爆料，指菲律賓全國嘅供電網，已經完全俾中共所控制，同埋採用咗華為嘅技術；若果中菲之後出現衝突，北京隨時可以令全個菲律賓大停電。

早幾日，喺上個星期六 (23日) ，澳洲傳媒爆出，話自己曾經喺香港同台灣做過中共間諜嘅男子王立強，上個月叛逃到澳洲尋求政治庇護時，向澳洲政府大爆，中共點樣喺香港、台灣同澳洲，捉人收料放針插旗嘅手法同情況。

<figure>
<img src="https://web.archive.org/web/20210928170109im_/https://www.hkcnews.com/news_新聞/hk-discuss/2019/11/間諜變節-王立強-20191123180622_1130_large.png" alt="">
<figcaption>變節中國間諜王立強接受澳洲傳媒訪問。網頁截圖</figcaption>
</figure>

再早一日 (22日)，喺香港出世嘅美國中央情報局CIA人員李振成，就佢早前承認向中共提供情報等等罪名，俾美國法庭正式判監19年。

再再上一個星期六 (16日)，《紐約時報》已經用頭版長篇大爆攞到400頁文件，揭穿中共點樣喺新疆搞再教育營嘅具體內情。

<figure>
<img src="https://web.archive.org/web/20210928170109im_/https://www.hkcnews.com/news_新聞/hk-discuss/2019/11/再教育營-新疆-紐約時報-20191117110958_1223_large.png" alt="">
<figcaption>《紐約時報》關於新疆再教育營密件的報道。網頁截圖</figcaption>
</figure>

前後11日連續俾美國方面爆出5單涉及國家級機密嘅嘢，中共一喺就唔回應，一喺一回應就俾人再牙膏式爆料，搞到更加樣衰。相信連中南海一眾北大人都心知肚明：美國點解可以有咁多線路，收到咁多我哋啲絕密料？（至於習近平係咪其中最疑惑嗰個？真要問佢先知。）

以上種種，是之謂美國嘅「超級軟實力」：中共以為咁多年嚟收收埋埋做緊啲高招，原來唔少都早喺美國掌握之中，仲會喺適當時候畀啲顏色畀中共睇。

如今問題係，美國點解選擇喺呢陣子，連珠爆發放料出嚟搞中共？至少有3個理由。

第一，呢個禮拜初就爆出，中美貿易談判又有新阻滯。劉鶴上個禮拜想請美國貿易代表萊特希澤同財長姆欽到北京再傾，但美國就想中國喺保護知識產權等領域有更具體嘅承諾，拖住唔去住。仲有報道話，中美就算到明年，都唔會喺短期內開始第二輪磋商。

第二，呢個月17號，中共第一艘自製航空母艦駛過台灣海峽。須知道，台灣民進黨總統蔡英文早因為受惠於香港反送中運動，明年1月大選選情更加向好，但中共呢個時候仲搵隻航空母艦嚟玩示警。

第三，要畀全世界都注意，澳洲係美國圍堵中共島鏈政策嘅亞洲後援基地，亦即係美國喺亞太地區個「前院」。爆王立強單嘢位澳洲傳媒記者，正係2014年香港雨傘運動期間，踢爆當時特首梁振英單5000萬UGL嘢嗰位。

世事，唔係咁偶然嘅。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210928170109/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210928170109im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
