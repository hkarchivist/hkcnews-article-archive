---
title: "龍門冰室老闆：講良心，好過分黃藍"
date: "2019-12-26"
last_updated: "2019-12-26 04:40:45"
author: "特約記者陳零"
category: "眾聞"
tags:
  - "龍門冰室"
  - "香港人嘅冰室資源分享中心"
  - "張俊傑"
url: "https://web.archive.org/web/20220117185822/https://www.hkcnews.com/article/25610/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-25651/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-"
original_url: "https://www.hkcnews.com/article/25610/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-25651/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-"
---

# 龍門冰室老闆：講良心，好過分黃藍

「媽咪曾經嬲到話，到佢走嗰日，都唔希望見到我去送佢，然後（手機） block咗我。」龍門冰室老闆張俊傑紅著眼說：「最擔心嗰次，係我話搞『香港兒女冬至晚宴』，佢話：『你知唔知會好大鑊㗎，會俾人拉、會坐監㗎。』」剛過去的冬至，張俊傑還是自掏荷包招待390位年輕人一起吃飯做冬：「講真我唔係好有錢，我係窮底，但幫到咪幫。」他打算年三十晚，再辦一場「香港兒女團年飯」。

<figure>
<img src="https://web.archive.org/web/20220117185822im_/https://www.hkcnews.com/news_新聞/hk-discuss/2019/12/香港人嘅冰室資源分享中心-張俊傑-龍門冰室-20191223225929_6fc6_large.jpg" alt="">
<figcaption>張俊傑花上八成時間在他新設的「香港人嘅冰室資源分享中心」，思考怎樣幫助受影響的年輕人。陳零攝</figcaption>
</figure>

### 激嬲阿媽都繼續

明年40歲的張俊傑，卻讓媽媽擔心：「有次個客擺低7000蚊，我講過你擺低幾多、我捐番幾多，當時我戶口僅餘7000蚊，我都捐埋。」他10歲時曾遇上車禍，頭撼石壆，頭骨碎裂，左邊留下長長疤痕，經常頭痛，一直要食止痛藥，一粒上千元。「媽咪好嬲咁問：『點解連自己身體都唔顧，捐晒自己全部嘅錢 ，而家戶口係零，都仲要繼續做。』我講過嘅就要做，覺得啱就會繼續做，無論點都會頂落去。」

訪問前，張俊傑才到銀行提取現金3萬元，「佢哋全部係即日出糧，解大家燃眉之急，自己香港自己救；大家將來未必記得張俊傑呢個人，但要記得幫番其他人。」說的是他在12月1日成立的「 [香港人嘅冰室資源中心](https://web.archive.org/web/20220117185822/https://www.facebook.com/%E9%A6%99%E6%B8%AF%E4%BA%BA%E5%98%85%E5%86%B0%E5%AE%A4%E8%B3%87%E6%BA%90%E5%88%86%E4%BA%AB%E4%B8%AD%E5%BF%83-100418708104401/) 」：「希望可以幫年輕人搵番佢哋應該有嘅前途、應該有嘅將來。」何以有此概念？「因為見到李嘉誠 （旗下基金會捐10億元幫中小企），我無咁多錢，將僅有攞出嚟。」

他人很眼淺，念及周梓樂墮樓後頭部重傷，想起自己10歲那次意外，眼又紅著：「我好想佢好番，但又擔心佢好番會有後遺症。」周梓樂離世後，張俊傑很傷心，帶著兒子去悼念：「我要身教兒子，咩係應該要做。」他懷疑自己有抑鬱症：「我好容易會喊，但朋友見我有無限動力，話係躁鬱症。」

6月運動開初，他每晚要食安眠藥才能睡：「我食的頭痛藥超過1萬粒，副作用好大，好易腦退化，覺得自己無咩時間。而家開始做到想做嘅嘢，每日諗有咩出路俾年輕人；我雖然瞓得唔多，但唔使再食安眠藥。」媽媽又氣他怎麼只顧他人仔女，忽略自己兩名兒子：「我覺得可以分先後，自己嘅慢慢教，但我用幾個月build up咗，就可以幫到好多人嘅仔女。」

<figure>
<img src="https://web.archive.org/web/20220117185822im_/https://www.hkcnews.com/news_新聞/hk-discuss/2019/12/龍門冰室-理工大學-張俊傑-20191223230000_21a2_large.jpg" alt="">
<figcaption>張俊傑10歲時遇車禍，頭部左邊有道明顯疤痕。圖為理大圍城時，他往校園教煮咖喱汁。蘋果日報圖片</figcaption>
</figure>

### 絕非忽然愛香港

張俊傑自幼家貧，家住屯門，自言是「屋邨仔」，父母基層勞動，收入有限：「我仲記得我哋住2740，月尾要靠隔離2741嘅陳太接濟。」10歳車禍後，他媽多番提他努力讀書，結果會考6A，大學考入港大精算系，畢業5年後考牌成功，人工三級跳：「入行萬幾蚊，考到牌加到5萬，最高峰時升到 Executive Director，百幾萬年薪，百幾萬花紅。」

當年生活聲息犬馬，應酬頻繁，又煙又酒，後來因公司內部權鬥，但覺打工意興闌珊，他於是創業2012年在屯門龍門居開設龍門冰室。「叫龍門因為喺龍門居，亦有一登龍門嘅感覺，價錢比同區平，我想做香港人生意，就算啲人問點解收咁平、點捱得住，都堅持唔加價。我話咗香港贏之前都唔加價 ，一路做落去都係咁。」言談間，他說其本土和對香港的愛，從不是因為今場運動才忽然爆發。

創業之初，張俊傑跟姐夫學沖茶，「日日自己煮汁，以前得鮮茄、咖喱、芝士，想同外面茶餐廳唔一樣，就加黑椒、龍蝦汁；另外，常餐炒蛋可以轉炒蛋白，特登搵人隔蛋黃；多士任改醬，奶油占醬乜都得，唔使加錢，想做香港人茶餐廳，賺唔多錢，但開心。」

反送中運動之初，龍門冰室外放免費飲品，以示支持。怎料有天，他一位伙記的女兒被捕：「嗰日拉咗70人，伙計對住我喊，話個女無做過咩，佢讀緊大學。到第二晚，其他人都保釋晒，70個人走淨佢（伙記女兒）一個，我同伙記爸同律師一人寫封信叫佢堅持多廿幾個鐘，話如果孭咗罪名，第日畢業前途盡毀，後尾成功踢保。」那次之後，他反思能否做更多，與其捐款用不得其所，不如開設「香港人嘅冰室資源分享中心」 （下稱「分享中心」）希望直接幫助年輕人。

<figure>
<img src="https://web.archive.org/web/20220117185822im_/https://www.hkcnews.com/news_新聞/hk-discuss/2019/12/香港人嘅冰室資源分享中心-龍門冰室-20191223225908_2e53_large.jpg" alt="">
<figcaption>「香港人嘅冰室資源中心」內，都是手足熟悉而感親切的設計。陳零攝</figcaption>
</figure>

### 「佢哋好有骨氣、唔想白白受恩惠」

張俊傑解釋，分享中心的概念，先是解決年輕人衣食的燃眉之急：「先用Telegram溝通，了解case，覺得要幫就填份form，寫低TG代號，有咩需要，每人每周嚟攞一次700蚊券。」分享中心不涉現金，沒有鼓勵買裝備，分享的資源主要是飯券、超市券等，學生到龍門也有免費餐。「每日10幾個cases ，最多試過有百幾人，派出去嘅都過百萬元，之前幾十萬元我出，之後有大家捐出，呢個資源共享嘅理念如無人支持，運作會好短。」

與此同時，分享中心也給青年舉辦學習增值班，張俊傑自行聯絡良心導師，主要是工藝或技術類別的，最新公布的包括精製花牌，婚嫁化妝，飄眉化妝，食品攝影，手繪曲奇，藝術創作等，以及最受歡迎的電影剪接及錄音製作等。他提到，個別行業如理髮，導師甚至願意即時聘請年輕人為學徒，提供就業機會。他形容，分享中心就如中介人般，撮合導師和年輕人。

張俊傑一邊找良心導師，並在 Facebook 專頁公布，讓年輕人自由報名：「呢度好似畫室，請導師教整鎖匙扣、杯墊、環保袋、聖誕卡。青年來學完，喺度做番出嚟，我俾番佢哋60蚊一個鐘。」訪問當日，有個女孩早上11點前已來到畫聖誕卡，畫到晚上11點，因為有經濟需要，她要憑自己能力賺錢。「佢哋嚟畫聖誕卡，都可以抒發吓，之前見過好多人戴住口罩，唔敢望你，好大防備，來多幾次，慢慢開心番，攞完資源分享，會留喺度傾下偈，留到好夜至走。」

負責營運分享中心的幹事，都是受影響的青年，「其中有位升Year 4，同父母政見唔同，父母唔肯俾最後一個sem嘅學費，要2萬8蚊，我幫佢俾，佢嚟打工慢慢還。」他又遇過一個傳理系女生：「嗰日18度，佢著薄短袖衫，採訪到鞋都穿窿，流晒鼻水，嚟申請資源分享，我話呢啲係special case ，即刻帶佢買衫買鞋。」接觸青年多了，他更明白新世代：「佢哋覺得夠就得，會話留番俾有需要嘅，佢哋好有骨氣、唔想白白受恩惠。我就諗，不如幫佢哋製造就業機會。」

張俊傑為分享中心開了3間公司：「公司可以由幹事管理，我話佢哋表現好，第時升上去就係董事、CEO，我想增加佢哋履歷，俾機會年輕人做管理層，第日出去更有自信。」思考過後，他認為長遠計，應該讓他們學得一門技術，自力更新，於是聯絡不同行業，如瑜珈、健身、理髮，甚至電影剪接，至今已找來百多位「良心導師」開班授藝：「自己香港人救番香港人。」

<figure>
<img src="https://web.archive.org/web/20220117185822im_/https://www.hkcnews.com/news_新聞/hk-discuss/2019/12/香港人嘅冰室資源分享中心-龍門冰室-20191223230015_1617_large.jpg" alt="">
<figcaption>分享中心就像一間畫室，張俊傑請導師教青年，讓他們有技能也可抒發感受。陳零攝</figcaption>
</figure>

### 建良心經濟圈　設良心工會

張俊傑亦認為，做人做事與其以黃藍分界，倒不如憑良心；與其建立黃色經濟圈，不如共同創建良心經濟圈。「黃藍店點分？黃店結盟，打壓藍店，幾間互相賺多咗，自己袋，但幫我哋出去衝嘅係年輕人，佢哋受害，應該幫番佢哋。你話黃店就受惠，肯唔肯捐出嚟？而且可以有偽黃店。」他坦言，龍門冰室生意多賺8%至10%，每月學生餐花費近20萬元，「伙記辛苦要加番人工，我哋人工都比市面高。」他說，這是良心經營的模式，長遠則希望建立良心社區工會。

他的構想是：「各行業願意入會嘅，捐1%營業額放在工會，筆錢可以幫年輕人，亦可以幫被捕者照顧佢哋家人。」他想到數十個行業，每個派出代表，就如立法會功能組別般，不同是全部民選，「各行業都建有良心經濟圈，互選主席，亦可以罷免，形成良心社會，呢個至係真正民主。」

「講良心易過黃藍，我從無講過自己係黃，我有個紋身follow my heart，做嘢憑良心，好過用黃藍，最尾係幫受呢個活動影響嘅人。」 團結就是力量，說來老套，但也在這場運動中發揮到極致。

「我無晒錢，錢都放晒去分享中心，有同銀行傾借錢開店，但寧願幫年輕人先。」他坦言，花在店舖時間驟減，除了風雨不改親自到工場煮汁醬。百忙之中，他在理大圍城一役，還是跑去幫手煮咖喱汁，「做得幾多得幾多，舗有錢賺就幫番人，嚟呢度做嘢嘅年輕人，我諗佢哋知道我係真心幫佢。我想話俾香港人知，仲有好多嘢可以做。」

回想6個月前，張俊傑也說今日的他「成個變晒」：「以前鍾意睇波睇曼聯、鍾意打golf、睇龍虎門；而家好耐無睇波，龍虎門期期有買，堆晒喺度；golf 都收埋咗。以前會care 舖頭生意好唔好、人哋點講，而家淨係睇新聞，留意邊啲人要幫，成個生活變咗。」

雖然曾令媽媽擔心，但媽媽已由藍變黃：「曾經stop 我呢樣嗰樣，而家大家理念一致，就算搞埋呢度 （分享中心） 幫小朋友，佢覺得我係做好事，無反對，慢慢改變咗佢心態。」人說我對青春無悔，張俊傑哽咽道：「派嘢會繼續，直到香港好番。我覺得如果做得成，我無悔。」

<figure>
<img src="https://web.archive.org/web/20220117185822im_/https://www.hkcnews.com/news_新聞/hk-discuss/2019/12/龍門冰室-香港人嘅冰室資源分享中心-20191223230036_200a_large.jpg" alt="">
<figcaption>2019年，張俊傑這個生意人，身上多了社會責任。陳零攝</figcaption>
</figure>
