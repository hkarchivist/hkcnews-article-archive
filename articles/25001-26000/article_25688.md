---
title: "「答咗等如冇答」　眾新聞輯錄3條問題的對答看警方4點記者會之日常"
date: "2019-12-28"
author: "眾新聞記者"
category: "眾聞"
tags:
  - "江永祥"
  - "警察公共關係科"
  - "郭嘉銓"
url: "https://web.archive.org/web/20200229063422/https://www.hkcnews.com/article/25688/%25E8%25AD%25A6%25E5%25AF%259F%25E5%2585%25AC%25E5%2585%25B1%25E9%2597%259C%25E4%25BF%2582%25E7%25A7%2591-%25E9%2583%25AD%25E5%2598%2589%25E9%258A%2593-%25E6%25B1%259F%25E6%25B0%25B8%25E7%25A5%25A5-25688/%25E3%2580%258C%25E7%25AD%2594%25E5%2592%2597%25E7%25AD%2589%25E5%25A6%2582%25E5%2586%2587%25E7%25AD%2594%25E3%2580%258D-%25E7%259C%25BE%25E6%2596%25B0%25E8%2581%259E%25E8%25BC%25AF%25E9%258C%25843%25E6%25A2%259D%25E5%2595%258F%25E9%25A1%258C%25E7%259A%2584%25E5%25B0%258D%25E7%25AD%2594%25E7%259C%258B%25E8%25AD%25A6%25E6%2596%25B94%25E9%25BB%259E%25E8%25A8%2598%25E8%2580%2585%25E6%259C%2583%25E4%25B9%258B%25E6%2597%25A5%25E5%25B8%25B8"
original_url: "https://www.hkcnews.com/article/25688/%25E8%25AD%25A6%25E5%25AF%259F%25E5%2585%25AC%25E5%2585%25B1%25E9%2597%259C%25E4%25BF%2582%25E7%25A7%2591-%25E9%2583%25AD%25E5%2598%2589%25E9%258A%2593-%25E6%25B1%259F%25E6%25B0%25B8%25E7%25A5%25A5-25688/%25E3%2580%258C%25E7%25AD%2594%25E5%2592%2597%25E7%25AD%2589%25E5%25A6%2582%25E5%2586%2587%25E7%25AD%2594%25E3%2580%258D-%25E7%259C%25BE%25E6%2596%25B0%25E8%2581%259E%25E8%25BC%25AF%25E9%258C%25843%25E6%25A2%259D%25E5%2595%258F%25E9%25A1%258C%25E7%259A%2584%25E5%25B0%258D%25E7%25AD%2594%25E7%259C%258B%25E8%25AD%25A6%25E6%2596%25B94%25E9%25BB%259E%25E8%25A8%2598%25E8%2580%2585%25E6%259C%2583%25E4%25B9%258B%25E6%2597%25A5%25E5%25B8%25B8"
---

# 「答咗等如冇答」　眾新聞輯錄3條問題的對答看警方4點記者會之日常

因反對逃犯修訂條例引發香港社會逆權運動，警民衝突日益增加，警方原先每日4點召開記者會，是希望解釋警方的行動，加強警民溝通，但這個記者會近月被很多市民形容為「警謊會」，事實上記者會上，很多時候是記者有記者問，警方「答咗等如冇答」。眾新聞輯錄周五（27日）警方記者會其中三條問題的對答，讓讀者看清楚這種警方記者會的日常形態。

<figure>
<img src="https://web.archive.org/web/20200229063422im_/https://www.hkcnews.com/news_新聞/hk-discuss/2019/12/江永祥-警察公共關係科-郭嘉銓-20191227211715_1d43_large.png" alt="">
<figcaption>出席27日記者會的警方代表，左起：行動部高級警司汪威遜、有組織罪案及三合會調查科高級警司李桂華、警察公共關係科總警司郭嘉銓、警察公共關係科高級警司（媒體聯絡及傳訊）江永祥。香港電台直播畫面截圖</figcaption>
</figure>

**記者：有便衣警員被防暴警截停，但睇返個畫面當時嗰位防暴警用咗少少武力，一般認知下，因為警員見到有人做違法行為，先至會作出武力上的拘捕，其實當時嗰位便衣警員係做咗咩行為，令到防暴警會咁樣去對待佢呢？如果係無的話，又點解需要用到武力去截停佢呢？**

警察公共關係科高級警司（媒體聯絡及傳訊）江永祥：

> 當時我哋知道有幾十個黑衣暴徒係餐廳搗亂，再加上我哋同事因應多月來暴徒的暴力升級，其實好多時我哋同事都係高度戒備，如果一年前我哋去拘捕人，梗係可以好簡單搭一搭膊頭，「先生，你停低，企係度。」就搞得掂，但今時今日我哋去截停一個人唔係咁易，大家可以見到有人為咗逃走係可以推跌我哋同事，然後自己唔知點解由商場高處，唔知係咪荒不擇路咁跳走咗。所以我哋係截停一啲嫌疑人我哋都好小心，呢個就解釋咗琴日你見我哋軍裝同事未能辨清自己便衣同事身份前，其實都高度戒備，因為我哋唔知下一秒會發生咩事，當我哋同事澄清身份之後，其實即時已經放行咗。


{{< video src="https://web.archive.org/web/20200229063422if_/https://www.facebook.com/plugins/video.php?href=https%3A%2F%2Fwww.facebook.com%2Fhk.nextmedia%2Fvideos%2F2735613309887989%2F&show_text=0&width=560" >}}


**記者：立場新聞記者被截查，警員就展示佢身份證係直播鏡頭前，其實當時記者向佢詢問係咪警察，點解需要被警員截查？警員展示佢身份證同埋記者證呢個做法有無違反調查截查的紀律？**

警察公共關係科總警司郭嘉銓：

> 我再次重申我哋對事件表示關注，亦再次強調我哋好重視個人私隱，要求同事遵守相關的守則同埋法例，因為個人私隱資料專員公署今朝有提過，要主動調查有關個案，而我哋都會主動了解。有需要時間會配合番私隱專員，暫時調查未完成之前，我哋唔會再特別去評論呢個個案，亦無特別補充。


{{< video src="https://web.archive.org/web/20200229063422if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F992762384419498%2F&show_text=0&width=560" >}}


**記者：APM商場入面，之前有片段拍攝有警員喺入面做截查同埋拘捕行動，當時應該無衝突發生，但就有警員鬧記者係黑記，而個位記者都有展示記者證，而警員都可以睇得清楚，可以埋去了解清楚，呢個情況下有警員講：「有記者證又點？又唔係總統卡」、然後再加多句：「你以為有第四權」，其實想問下對於呢啲言論，警方高層係點樣睇呢？過去呢半年幾多次發生呢啲事件，如果係有違規，點解唔跟規則跟進？而係繼續用勸喻式去了事？**

> 過去呢半年好多示威場面，前線同事同記者之間的工作都係備受挑戰，我哋管理層立場一直都係，絕對係尊重新聞的自由，亦都尊重在座各位傳媒工作者採訪的權利，亦有一貫政策去協調，咁嘅緣故我哋先有傳媒聯絡隊，去安排不同暴力示威場面，協調不同工作，當中係有時係有啲磨擦，有啲唔係好恰當的用語，我哋會提醒番自己同事，希望佢哋要理解記者在前線工作有佢責任，希望係互相尊重的情況下，可以做到大家工作。


> 我上任大概1個月左右，其實過去呢段時間，我都嘗試係有聯絡過你哋嘅攝影記者協會或者記協、新聞行政人員協會，希望安排一啲機會，坐低過一次嘅，亦都希望再有機會安排前線同事，同番你哋前線的代表，大家真係去溝通下、了解下大家係衝突現場個個工作的困難，希望可以透過溝通，大家多份尊重，可以讓大家工作暢通啲，有關事情我哋會繼續跟進番，提醒番我哋同事要尊重記者的工作。



{{< video src="https://web.archive.org/web/20200229063422if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F1591954297610316%2F&show_text=0&width=560" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200229063422/https://www.hkcnews.com/aboutus/#subscribe)
