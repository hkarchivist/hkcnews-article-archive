---
title: "香港成新美租界！"
date: "2019-11-28"
author: "讀者來論"
category: "眾說"
tags:
  - "donald trump"
  - "donald trump jr"
  - "特朗普"
  - "唐纳德 特 朗 普"
  - "當勞侵"
  - "香港人權與民主法案"
url: "https://web.archive.org/web/20210703024509/https://www.hkcnews.com/article/25149/%E9%A6%99%E6%B8%AF%E4%BA%BA%E6%AC%8A%E8%88%87%E6%B0%91%E4%B8%BB%E6%B3%95%E6%A1%88-%E7%89%B9%E6%9C%97%E6%99%AE-25149/donald-trump-jr"
original_url: "https://www.hkcnews.com/article/25149/%E9%A6%99%E6%B8%AF%E4%BA%BA%E6%AC%8A%E8%88%87%E6%B0%91%E4%B8%BB%E6%B3%95%E6%A1%88-%E7%89%B9%E6%9C%97%E6%99%AE-25149/donald-trump-jr"
---

# 香港成新美租界！

【撰文：筆鳩】

中美首期貿易協議仲未肯定簽唔簽得成，美帝侵侵當地時間星期三，就由之前一直冇公開表態簽定唔簽，一嘢就先簽署咗《香港人權與民主法案》。佢仲喺附帶聲明中話，佢簽呢份法案，係對中共習總書記嘅尊重，希望佢同香港啲領袖代表「友好地化解分歧，為所有人帶來長期和平繁榮」咁話。中共就由外交部帶頭強硬措詞回應，至於之前講過啲會有乜嘢反制措施，哦，暫時影都冇。

<figure>
<img src="https://web.archive.org/web/20210703024509im_/https://www.hkcnews.com/news_新聞/hk-discuss/2019/11/donald%20trump-和你lunch-香港人權與民主法案-20191128180519_2e54_large.jpg" alt="">
<figcaption>響應和你Lunch的市民，張貼海報感謝特朗普簽署「香港人權與民主法案」。美聯社</figcaption>
</figure>

查實，中共自己都應該心知肚明：佢哋早陣子放任港共，意圖加大鎮壓香港反送中運動，連中大校園都攻到成個山頭催淚彈，結果撻著咗美帝共和民主兩大黨，喺眾議院參議院加速一致通過呢條法案，為之後隨時更具體制裁中共港共，先開定個頭。到咗呢個位，侵侵都冇乜可能唔簽啦：事關總統大選臨近，佢點都唔可能同共和黨啲參眾議員大佬過唔去！（至於蕭生，也就「燈」多一次...）

呢邊廂，中共就上演咗一場現代版「喪權辱國」：美帝已經藉法案，帶領國際社會擺晒制裁陣勢，隨時招呼中共港共陣營任何一個人；形勢比人強，之後喺香港，話中國已經成為美國白手套，香港亦已成為現代美國新租界，也不為過。

點解咁講？須知道，第一，中共人民幣要喺國際金融體系流通又好，走資又好，都要靠香港。何況，美元仍會獨霸全球貨幣結算體系2、30年！人民幣想挑戰美元地位？之前連日元同歐元都撼唔贏，日元仲要喺上世紀90年代不過只係有潛在威脅，就俾美帝提早打沉！

<figure>
<img src="https://web.archive.org/web/20210703024509im_/https://www.hkcnews.com/news_新聞/hk-discuss/2019/11/貨幣-人民幣-us%20dollar-20191128183843_e106_large.jpg" alt="">
<figcaption>人民幣想挑戰美元地位？有排啦！</figcaption>
</figure>

第二，美帝呢條法案，更正式宣布香港已經成為美國新島鏈政策嘅新一前沿，中共港共稍為玩嘢，即刻就有機會俾美帝連環封鎖！而有別於當初為冷戰阻止中共對外擴張而構建的東亞島鏈，由北邊嘅南韓日本經台灣菲律賓再到新加坡，仲有後面一重嘅澳洲到依家仲多咗個印度，香港呢個美帝新據點，就連兵都唔使派基地都唔使起，亦唔使要大花資金嚟喺台灣之類地方製造，因為香港本身正正已經係中共要靠嚟搵錢搵食嘅亞洲國際金融中心，而美帝一條法案就攞到喺香港嘅主導地位！大家話中共呢鋪點會唔係喪權辱國！

事到如今，中共當初想藉搞《逃犯條例》，加緊對香港嘅控制，以至想藉此加大對喺香港各式「外部勢力」嘅控制，結果就先引爆咗香港人嘅怒火，亦令國際社會意識到中共呢步棋可以幾狠，美帝最後一招反殺。如今恐怕連中共都知道，美國對一個社會穩定、思想親美嘅香港，至少都樂觀其成。繼續爭取香港要有自身核心價值嘅香港人，經過一場反送中運動帶嚟嘅種種覺醒，之後都知道乜嘢要繼續做，乜嘢要減少做啦！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210703024509/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210703024509im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
