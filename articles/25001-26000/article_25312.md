---
title: "【回應施永青】雞煲店老闆黃色經濟圈橫向想像：你愈懲罰我，我嘅優惠就愈誇張"
date: "2019-12-06"
author: "記者鄭靖而"
category: "眾聞"
tags:
  - "黃色經濟圈"
  - "黃店"
  - "陸陸雞煲火鍋"
url: "https://web.archive.org/web/20210712034255/https://www.hkcnews.com/article/25312/%E9%BB%83%E8%89%B2%E7%B6%93%E6%BF%9F%E5%9C%88-%E9%BB%83%E5%BA%97-%E9%99%B8%E9%99%B8%E9%9B%9E%E7%85%B2%E7%81%AB%E9%8D%8B-25312/%E3%80%90%E5%9B%9E%E6%87%89%E6%96%BD%E6%B0%B8%E9%9D%92%E3%80%91%E9%9B%9E%E7%85%B2%E5%BA%97%E8%80%81%E9%97%86%E9%BB%83%E8%89%B2%E7%B6%93%E6%BF%9F%E5%9C%88%E6%A9%AB%E5%90%91%E6%83%B3%E5%83%8F%EF%BC%9A%E4%BD%A0%E6%84%88%E6%87%B2%E7%BD%B0%E6%88%91%EF%BC%8C%E6%88%91%E5%98%85%E5%84%AA%E6%83%A0%E5%B0%B1%E6%84%88%E8%AA%87%E5%BC%B5"
original_url: "https://www.hkcnews.com/article/25312/%E9%BB%83%E8%89%B2%E7%B6%93%E6%BF%9F%E5%9C%88-%E9%BB%83%E5%BA%97-%E9%99%B8%E9%99%B8%E9%9B%9E%E7%85%B2%E7%81%AB%E9%8D%8B-25312/%E3%80%90%E5%9B%9E%E6%87%89%E6%96%BD%E6%B0%B8%E9%9D%92%E3%80%91%E9%9B%9E%E7%85%B2%E5%BA%97%E8%80%81%E9%97%86%E9%BB%83%E8%89%B2%E7%B6%93%E6%BF%9F%E5%9C%88%E6%A9%AB%E5%90%91%E6%83%B3%E5%83%8F%EF%BC%9A%E4%BD%A0%E6%84%88%E6%87%B2%E7%BD%B0%E6%88%91%EF%BC%8C%E6%88%91%E5%98%85%E5%84%AA%E6%83%A0%E5%B0%B1%E6%84%88%E8%AA%87%E5%BC%B5"
---

# 【回應施永青】雞煲店老闆黃色經濟圈橫向想像：你愈懲罰我，我嘅優惠就愈誇張

人人談論「黃色經濟圈」，但到底應如何形成這個圈？這個圈要怎樣循環？能否做到一分錢不落藍色商家袋？每人的想像也許都不同。施永青說，黃店再黃，也無法確保業主不是藍，也無法避免內地原材料，認為黃色經濟圈沒法自成體系，自給自足。有黃店老闆坦言，的確很難確保供應鏈中個個都是黃，但認為黃色經濟圈的要義在於橫向發展，圈中每人如能將賺得的付出一點，令更多黃店成功，集體坐大就能打破現有的大財團壟斷，令香港經濟重新洗牌。

旺角「 [陸陸雞煲火鍋](https://web.archive.org/web/20210712034255/https://www.facebook.com/66HotPot/) 」是一間「黃到發金」的餐廳。80後店主黃先生（真的姓黃，但未公開全名）早在2014年傘運時，已經以店舖的名義表態支持抗爭。這次反送中運動，他早在6.12就響應罷工，是最早表態的黃店之一，Facebook專頁亦頻頻出post，火氣十足鬧政府鬧警察。後來8月份響應罷工，他接受傳媒訪問的報道被放上連登，大批人湧至「懲罰」，9月份生意急增五成，訂枱電話接個不停，有客人甚至要親身到店內訂座才能食得雞煲。為應付源源不絕的客人，黃先生開設了telegram頻道，公布未來一星期訂位情況供參考。

<figure>
<img src="https://web.archive.org/web/20210712034255im_/https://www.hkcnews.com/news_新聞/hk-discuss/2019/12/陸陸雞煲火鍋-黃色經濟圈-20191206001230_21cb_large.jpg" alt="">
<figcaption>「陸陸雞煲火鍋」早在傘運時已表態支持抗爭。「陸陸雞煲火鍋」FB圖片</figcaption>
</figure>

早在5年前傘運時，有少數商戶開宗名義表明立場，不過規模遠不及今次反送中運動龐大。黃先生當年有見餐廳的FB專頁有數萬名追踪者，希望透過專頁的影響力，感染更多人支持傘運，遂出post支持，又在餐廳門口設連儂牆。這些行為放在今天，會被網民歸類為黃店大力「懲罰」，不過當年他卻被罵「抽水」，說他是為了生意才表態。如今回想，黃先生明白當年大家都沒有光顧黃店的概念，生意也沒有因而好很多。

到了5年後的今天，黃說，表態前也有考慮過會否因而遭受騷擾、破壞，「但我覺得冇所謂，大不了咪唔做，如果係蝕錢、頂唔到，咪唔做囉。」他的餐廳的確不時收到電話滋擾，幸而未有實際損毀。做生意，當然錢行頭，為何願意以多年心血冒險？黃先生看得頗豁達，「飲食文化，喺香港永遠都係一個熱潮。」陸陸雞煲火鍋開店近8年，在5、6年前正值雞煲潮時，高峰期有4間分店，但在熱潮減退後，現時只剩下1間位於旺角的店。他坦言，其實現時已經不流行雞煲，「熱潮呢樣嘢，一定會衰落㗎，冇可能歷久常新。你興，熱潮可以帶到你好高； 唔興，可以撻死你。再加上我哋餐廳食嗰樣嘢，冇可能做十幾廿年，所以有啲嘢可以大膽少少。做唔到咪唔做囉，試吓其他嘢。」

<figure>
<img src="https://web.archive.org/web/20210712034255im_/https://www.hkcnews.com/news_新聞/hk-discuss/2019/12/黃色經濟圈-陸陸雞煲火鍋-20191206001125_29e3_large.jpg" alt="">
<figcaption>陸陸雞煲火鍋老闆黃先生常上街，他希望以餐廳名義表態，令更多人支持運動。鄭靖而攝</figcaption>
</figure>

中原集團主席施永青日前在 [專欄](https://web.archive.org/web/20210712034255/https://www.am730.com.hk/column/%E6%96%B0%E8%81%9E/%E3%80%8C%E9%BB%83%E8%89%B2%E7%B6%93%E6%BF%9F%E5%9C%88%E3%80%8D%E4%B8%80%E9%BB%9E%E4%B9%9F%E4%B8%8D%E7%B6%93%E6%BF%9F-198522) 質疑黃色經濟圈的成效，文章觀點惹起爭議，其中一點值得探討：黃店很難避免租藍業主的舖、買來自大陸的原材料、難以全面杯葛藍商自給自足。黃先生坦言，食肆的食材供應，的確很難避免要用內地貨源，如改用本地農場的菜，成本就會大增，「香港做生意舖租貴人工貴，呢啲一定係將個成本轉嫁消費者。」所以很多時只能盡量避免，但很難完全迴避。再退一步，供應商究竟是黃是藍，也無從得知，「你舖頭可能用緊十幾個供應商，都冇可能十個有十個都係黃，都有可能係藍。咁佢依然供貨俾我，我同佢做生意，係咪有衝突？我又覺得唔係話衝突得咁犀利。」

食材來源難以潔癖性篩選，直線供應鍊很難做到全黃，黃先生反而有另一套建構黃色經濟圈的想法：「個結構我覺得係一個橫向供應鏈，一個傳俾一個，一個再俾另一個咁延續落去。供應鍊嘅最底層，就係一班支持理念的香港人，嗰一堆先係我哋嘅suppliers。」過去數月大家以鈔票表態，他認為這股消費力量很大，一些藍店被抵制到生意一落千丈，黃店可以被懲罰到風生水起，力量足以成就或摧毀一間商店。

底層力量成形後，下一步就是將受惠的黃店逐步橫向擴闊。除了捐款到星火同盟等組織外，黃先生經常推出不同優惠，例如早前有傳財爺陳茂波每人派120元資助買機票，他就推出每位光顧客人減120元優惠；又例如今個月只要在支援社運人士的網購平台「 [光時](https://web.archive.org/web/20210712034255/https://www.hkongs.com/) 」購買禮品卡，就可在餐廳當現金劵使用，即例如100元的光時禮品卡，除了可在光時購物100元貨品外，到陸陸雞煲還可充當100元使用，每張單上限減300元；另外，又不時推出免費雞煲、免費大閘蟹等，「你哋懲罰得我愈犀利，我做嘅優惠就愈誇張。」黃說，這些優惠不單是marketing，而是希望客人可以將慳得的錢用來支持其他黃店，實踐黃色經濟圈。

黃說：「我做呢啲嘢嘅目的，就係想帶出一個訊息：你嚟食飯支持我，我平咗俾你，你慳到嘅錢，你去幫其他黃店、抗爭者、黃色媒體，黃色經濟圈入面嘅任何一間店，目的係要咁樣。咁樣先可以大家喺一個圈入面共同受惠，唔係淨係我陸陸雞煲。」

黃先生心目中的構想，是一個橫向發展的圈：「好多人嘅睇法係，你俾錢嚟食嘢，坐大咗我，我搵到錢，請好多手足、捐好多錢出去，咁樣係好單向。但我覺得，你懲罰緊我嘅時候，我要帶起埋其他店；或者你懲罰緊我，我畀番優惠你，你同一時間懲罰兩間舖頭。我覺得係要咁做先得。」他說，「光時」禮品券當現金券的優惠，是為了刺激黃客到「光時」消費。

<figure>
<img src="https://web.archive.org/web/20210712034255im_/https://www.hkcnews.com/news_新聞/hk-discuss/2019/12/黃色經濟圈-陸陸雞煲火鍋-20191206001111_f2ba_large.jpg" alt="">
<figcaption>5年後，餐廳不再設連儂牆，反而放了一隻白兵在門口供人留言，方便收藏。鄭靖而攝</figcaption>
</figure>

生意大增的同時，陸陸雞煲火鍋頻頻推出優惠和及捐錢，如「光時」現金券優惠推出數天，平均每天在其餐廳有10張用量，一天少收約3000元，上月捐款也捐了3萬元，另外還有購入物資等。黃先生說，總數計起來，利潤都是維持在10%至20%，與之前分別不大。雖然近日客似雲來，但他其實沒有賺大錢。

作為黃店，另一個支持抗爭的方式就是請手足。為了應付急增的生意，黃先生透過TG平台，聘請一些被捕或需要生活費的年輕人，人數佔了員工的三分之二。請人準則方面，能力放在較次要的位置，首要是了解求職者的需要。當中有人被捕、要定時去警署報到、有人只有10多歲，因政見而被家裡趕出來，這些都是首要聘請的人，「佢哋犧牲自己上街，要請番佢哋，支持佢哋。」

今期飲食界流行黃店，不過熱潮或有減退的一天。黃先生也說，香港人很善忘，但他希望可以發展成功，「我睇TVB大，冇諗過TVB都會冇人睇；冇諗過美心咁大個集團都會咁。而家有啲嘢由壟斷體系開始扭轉，係好事。」從抗爭的角度看，他認為發展黃色經濟圈，是一個斷中資商家財路的方式，長遠來說可以由經濟圈反過來支持政治圈，如支援沒有資源的新任民主派區議員。黃色經濟圈這個構想只剛起步，還有很多嘗試和創意在眼前。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712034255/https://www.hkcnews.com/aboutus/#subscribe)
