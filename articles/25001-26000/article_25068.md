---
title: "教牧入理大「執仔」　形容留守者匿藏校園深處防備心極高"
date: "2019-11-25"
author: "眾新聞記者"
category: "眾聞"
tags:
  - "圍困理工"
  - "理大留守者"
  - "傘城網上教會"
url: "https://web.archive.org/web/20210712034058/https://www.hkcnews.com/article/25068/%E5%82%98%E5%9F%8E%E7%B6%B2%E4%B8%8A%E6%95%99%E6%9C%83-%E7%90%86%E5%A4%A7%E7%95%99%E5%AE%88%E8%80%85-%E5%9C%8D%E5%9B%B0%E7%90%86%E5%B7%A5-25068/%E6%95%99%E7%89%A7%E5%85%A5%E7%90%86%E5%A4%A7%E3%80%8C%E5%9F%B7%E4%BB%94%E3%80%8D-%E5%BD%A2%E5%AE%B9%E7%95%99%E5%AE%88%E8%80%85%E5%8C%BF%E8%97%8F%E6%A0%A1%E5%9C%92%E6%B7%B1%E8%99%95%E9%98%B2%E5%82%99%E5%BF%83%E6%A5%B5%E9%AB%98"
original_url: "https://www.hkcnews.com/article/25068/%E5%82%98%E5%9F%8E%E7%B6%B2%E4%B8%8A%E6%95%99%E6%9C%83-%E7%90%86%E5%A4%A7%E7%95%99%E5%AE%88%E8%80%85-%E5%9C%8D%E5%9B%B0%E7%90%86%E5%B7%A5-25068/%E6%95%99%E7%89%A7%E5%85%A5%E7%90%86%E5%A4%A7%E3%80%8C%E5%9F%B7%E4%BB%94%E3%80%8D-%E5%BD%A2%E5%AE%B9%E7%95%99%E5%AE%88%E8%80%85%E5%8C%BF%E8%97%8F%E6%A0%A1%E5%9C%92%E6%B7%B1%E8%99%95%E9%98%B2%E5%82%99%E5%BF%83%E6%A5%B5%E9%AB%98"
---

# 教牧入理大「執仔」　形容留守者匿藏校園深處防備心極高

傘城網上教會朱幼成牧師與一位教會姊妹「家茵姐姐」到訪理大「執仔」，指「執到幾多得幾多」。他們今日凌晨離開時形容，留守者對外界防備心極高，匿藏在校園深處，十分保護自己，難以接觸。家茵姐姐指，有留守者願意與她以Telegram溝通，但不願面談。

<figure>
<img src="https://web.archive.org/web/20210712034058im_/https://www.hkcnews.com/news_新聞/hk-discuss/2019/11/朱幼成-傘城網上教會-理大留守者-20191125111019_23e9_large.jpg" alt="">
<figcaption>傘城網上教會朱幼成牧師。</figcaption>
</figure>

她說，留守者心理壓力極大，精神崩緊，每天只能睡幾個小時，亦會頭痛。「佢哋一聽到電話震機就扎醒，每日一起身就睇新聞，追警察嘅動態。」

家茵姐姐語氣溫文爾雅，對待留守者十分有耐心，並帶來「香薰解壓膏」、「芳療安睡舒壓膏」等物資，嘗試以香薰療法協助留守者入睡。「我帶咗一袋解壓膏比佢哋，希望佢哋瞓得好啲。佢哋會叫我放係一個位，自己會去攞。我走翻去嗰個位，我見佢哋真係有攞嚟用，仲排得好整齊，等其他有需要嘅手足都見到。」

<figure>
<img src="https://web.archive.org/web/20210712034058im_/https://www.hkcnews.com/news_新聞/hk-discuss/2019/11/理大留守者-朱幼成-傘城網上教會-20191125111127_6eaf_large.jpg" alt="">
<figcaption>女牧師留下香薰解壓膏等給留守者。</figcaption>
</figure>

她最擔心是留守者會自殘，「到底仲有幾多人呢？係無人知。學校咁大，佢哋又匿得咁埋，假如佢哋睇唔開，傷害自己，死咗都真係無人會知。」她又指，留守者早有被捕的心理準備，惟十分害怕被捕後的待遇。「佢哋知道被捕係一定，佢哋係好驚俾警察打，所以唔會想俾人搵到。」

兩位因應警方要求，半夜12點就必須離開理大。家茵姐姐最後對記者說：「我哋真係要走啦，唔係我怕下次警察唔俾再入（理大），聽晚再見。」語畢，他們唯有帶著憂心匆匆離去。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712034058/https://www.hkcnews.com/aboutus/#subscribe)
