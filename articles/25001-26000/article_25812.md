---
title: "17歲前線勇武：「第一次攬住唔識嘅喺度喊，可能屈住兩個月，好多辛酸唔敢講出嚟。」"
date: "2020-01-02"
author: "陳零"
category: "眾說"
tags:
  - "勇武抗爭"
  - "前線示威者"
  - "圍困理工"
url: "https://web.archive.org/web/20210918143258/https://www.hkcnews.com/article/25812/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-25812/17%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/25812/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-25812/17%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 17歲前線勇武：「第一次攬住唔識嘅喺度喊，可能屈住兩個月，好多辛酸唔敢講出嚟。」

你還記得17歲那年嗎？日子是怎過的呢？補習、趕功課、踢波、唱K、初戀、失戀？   
 過去6個月，17歲的阿文（化名）卻如同身陷戰地，頭中彈、肩中彈，被捕，在理大圍城一戰：「（打過）咁多場，第一場驚自己會死。」

<figure>
<img src="https://web.archive.org/web/20210918143258im_/https://www.hkcnews.com/news_新聞/hk-discuss/2019/11/圍困理工-汽油彈-20191119002340_2a3f_large.jpg" alt="">
<figcaption>理大圍城是半年抗爭中最激烈的一戰。圖為2019.11.18清晨5點，警方突襲、留守者頑抗，現場仿如戰場。周滿鏗攝</figcaption>
</figure>

### 榮幸參與理大圍城戰

理大圍城激戰是火魔（燃燒彈）與水炮的對決。當日，阿文與前線隊友圖以火魔消耗水炮，攻出柯士甸道，但第二架水炮車早已準備接班，武力強弱懸殊，只好退回理大。「中咗藍色水（水炮），成身好似阿凡達，兩晚無瞓，去咗A座平台休息。嗰晚清晨5點（警方）突襲，不斷有橡膠彈射過嚟，隊友幫我頂咗，又突然有著火橡膠彈射嚟，附近有火魔，好驚爆炸，一路走，啲（催淚）彈不斷喺隔離飛嚟，（速龍）攻到門口，後門又打緊，都好絕望，嗰下真係好驚會死。」槍林彈雨，猶如置身戰場般。   
   
 實情那段日子，阿文因早前被捕保釋中，在中大圍城一戰，他只負責搬運物資，撤離當日曾入理大，見尚算平靜，才敢回家睡。醒來知道理大告急，匆匆趕去，就遇上警方封校，生死對決。「搵路走時曾有一刻後悔，無諗過嗰下決定（入理大），會幾個鐘都搵唔到路走。」有想起父母嗎？「無乜諗，淨係不斷搵方法走。」在隊友接應下，他終於成功逃離理大，「呢場係6月9號以來，最大型嘅抗爭，亦係最有決心嘅一場。我哋有堅定信念要攻返出去，好榮幸可以參與。」說者慷慨就義，聽者心酸心痛。   
   
 今年夏天，他才滿17歲，6月9日才參與人生第一次遊行，6月12日已帶備單車頭盔和面罩，說學過急救，就是覺得要上前線幫忙，即使急救也好。此前，他只不過是個愛打波、玩wargame的大男孩。「第一次遊行100萬人，以為實掂啦，點知即晚發聲明二讀，心諗唔係啩，好嬲。」他說學校對政治時事取態開放，師生可以暢所欲言，所以自2014年雨傘運動 ，公民意識已萌芽。   
   
 6月12日那天，他不用考試，就搭頭班車到金鐘，「豬嘴係咩都無概念，得個N95，但覺得自己能力OK，見前線要人，戴埋眼罩就衝咗去，幫手搬鐵馬霸佔龍和道，嗰刻好興奮，終於做到一直想做嘅嘢。當時好多警車喺前面，都有驚，但後面有好多人做緊同一件事。」後來，他加入了前線勇武小隊，還花掉3000多元積蓄，為自己也為隊友添置裝備及急救用品。

<figure>
<img src="https://web.archive.org/web/20210918143258im_/https://www.hkcnews.com/news_新聞/hk-discuss/2019/11/救理大-圍困理工-20191121130151_3eec_large.jpg" alt="">
<figcaption>年輕人憑勇氣與智慧，由初夏堅持至寒冬（照片中人並非被訪者）。EYEPRESS照片</figcaption>
</figure>

### 辛酸無處訴　攬住支援者嚎哭

其後，每場抗爭，阿文從不缺席，但17歲生日那天，至為難忘——第一次頭中彈。

> **當日有遊行，自己裝備最齊，有手套、盾，諗住去觀塘增援，去到見到好多街坊圍警署，頭盔都無，竟然係無裝備叫有裝備嘅人走，覺得好勁；前線嚟到就掟磚，我一轉身，完全無舉旗，就中胡椒彈，第一下中背脊，第二下射中頭，好彩之前有人俾咗個頭盔我，但個頭都腫咗。**


參與抗爭近兩個月，阿文的父母全不知情，直到8月5日大三罷。「嗰日學校有活動，要去離島，阿Sir唔准玩手機，要大家專心。其間黃大仙放催淚彈，阿爸不斷來電，我收唔到，上船至知佢哋打咗咁多次，即刻打俾阿媽，但我講咩都唔信，費事返去，就去咗黃大仙幫手。」   
   
 回家後，他說媽媽一味哭鬧，親戚又來電說有暴徒在暴亂，牽動他情緒：「作為前線，聽到話我哋係暴徒，真係好嬲，忍唔住爆晒話自己係前線，話之前我被射中頭時，你哋做緊咩呀； 如果睇新聞見到有個示威者被打，而嗰個係我，會有咩感受？會唔會再話佢抵死？話佢出嚟作反呀？」他說爸爸第一次勸他不要再參與抗爭，還說短期內送他到外國讀書。   
   
 阿文明白爸媽出於關心，爸爸甚至辭掉晚間工作，對他多作陪伴：「有朝佢突然爆開我房門，入嚟攬住我，喺度喊，叫我唔好再行前。」可是，小男孩不知不覺間已長大。「佢問我點解要企咁前，佢哋唔明前線少一個就少一個，啲人唔會有咁多勇氣企咁前，少一個前線就少咗支援，大啲機會俾人擊散。爸媽問我有無理過佢哋感受，我話呢場運動係關大家事，如果理佢哋太多，成場運動就會完。」   
   
 他說參與抗爭以來，最感動是大家互不相識，卻因著同一理念，互相幫助。「見人中咗胡椒噴霧，第一時間問有冇事、幫你洗眼；知道唔夠能力上前線，就捐物資、飯券俾一班完全唔識嘅後生仔。」他對著父母有淚不輕淌，有晚卻擁著陌生人嚎哭：「因為買裝備無晒錢，膽粗粗問人攞支援，嗰晚喺屋企附近，佢俾咗張八達通同餐券我，忍唔住第一次喺街，攬住唔識嘅人喺度喊，可能屈住兩個月，好多辛酸唔敢講出嚟。」他零用錢有限數，只夠日常開支，娛樂已欠奉：「食飯時警惕啲，留番啲錢買物資俾其他人。」

<figure>
<img src="https://web.archive.org/web/20210918143258im_/https://www.hkcnews.com/news_新聞/hk-discuss/2019/06/送中暫緩-616大遊行-20190617011531_7e7b_large.jpg" alt="">
<figcaption>曾經香港有200萬人上街表達訴求。周滿鏗攝</figcaption>
</figure>

### 年輕就是罪？

8月中，阿文經介紹加入另一前線勇武小隊，行動目標明確，事前有籌劃、事後有撤離路線，不戀戰，確保小隊各人安全。「除咗真正行動嘅，另有哨、擺物資、偽裝，有車有人，有齊崗位；覺得終於有班志同道合，為同一個目標，會理性討論，唔會漫無目的。我哋做完就走，唔會企喺度同警察對峙，集會維持秩序，有衝突會幫手，但唔會主動開拖。」小隊主力在遊行路線附近替中資店舖「裝修」。「雖然有人會選擇罷食，但有啲人唔聽，佢哋係踩住人命去食呢餐飯，我哋就搵個方法令佢哋食唔到。」   
   
 後期，抗爭運動遍地開花，阿文也有單獨行動時，曾再次中彈，甚至被捕。「有次喺黃大仙龍翔道警察宿舍對峙，距離防暴15米，佢哋得20個人，我衝埋去，希望衝破防線，壓返佢哋入去（警察宿舍）。」突然，他肩頸近喉嚨位置中了海棉彈，幸有裝備保命：「中咗仲有意識，怕戟到其他人，即刻跑去後面，然後被人抬走。」他亦多少看懂對家形勢部署：「防暴當時架長盾，開盾要時間，嗰個情況下，佢哋係唔會衝前。後面班偽勇有勇氣企喺度但唔做嘢，佢哋成身副gear千幾蚊，如果夠人、夠膽識，係可以慢慢行前，可以打返轉頭。」   
   
 被捕，則因為年輕就是罪。「嗰日無示威，警方都封咗橋，啲街坊理論，我連口罩都無，亦無講任何侮辱性說話，只係話封橋為老人家帶來不便，（警方）就以非法集結拘捕。」 阿文被拘留40多小時後才獲釋。「8個人一個倉，以為好難捱，同倉傾吓偈，無嘢做就瞓覺，瞓夠食飯。」後來成功踢保。   
   
 他亦信守跟父母承諾，已離港升學。「呢半年發生好多嘢，之前鍾意運動，瞓醒踢波、做完功課就瞓，得閒約friend唱K，唔會睇話邊間黃店藍店，無咁關注新聞。而家人勇敢好多，做事諗多咗、主動咗。」他說要把這半年經歷帶到外國，在學校宣揚香港這場抗爭運動。「以前覺得香港只係出生地，隨時可以走，但社區有人情味，真係落到街，街坊就話一齊踢波，因為呢份人情味，令我唔想走，讀完書一定返香港，我唔會想移民。」   
   
 他笑言，爸爸在他被捕後，終於表露淺黃的一面：「雨傘時，佢成日叫我唔好理咁多，但走前喺間藍絲酒樓食飯，佢指住電視屌林鄭，好似痴咗線咁；自從我俾人拉咗後，佢成功俾我轉變咗，都開心嘅。」   
   
 他想跟父母說：「呢場運動一日未完，我唔會死心，咪以為我出去好戇居，搞到身體咁樣，又懷疑有PTSD （創傷後壓力症候群） ，但我都唔會後悔。我哋出嚟真係唔係為搞破壞，係為咗香港人前途，係為咗自己前途。當你唔主動爭取自由，我哋為自己爭取，無利益衝突；阻你出街、阻你行程，可能阻你一兩個鐘，換嚟嘅嘢係一世；當我哋失敗咗，應該唔會再有咁樣嘅運動，到時可能出動解放軍，至問點解唔見班後生仔出嚟，我哋爭取過、失敗咗，就再無機會爭取。」   
   
 最後是他致香港人：

> **一日未完，怒火唔可以熄，大家唔可以忘記每個選擇跳落嚟嘅手足、唔可以忘記新屋嶺俾虐待嘅手足、唔可以忘記被消失嘅手足；唔可以忘記任何一個。一日政權未亡，都唔可以失望，唔可以形勢被逆轉，始終真理係我哋度 。**


> **新一年會帶嚟新希望，但係都唔可以忘記今年（2019）大家感受過嘅悲痛、經歷過嘅絕望。我而家只係剩返一個卑微嘅願望，就係希望各位手足可以代我繼續走落去。**



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210918143258/https://www.hkcnews.com/aboutus/#subscribe)

---

![博客 | 陳零](https://web.archive.org/web/20210918143258im_/https://www.hkcnews.com/uploads/avatars/da99a5d6-72e3-4ac8-beea-53aaf684512c.png?413514422)

**博客 | 陳零**

【陳零．由零開始】曾職財經日報，現為中英媒體一點 (http://little-a-little.com) 記者。
