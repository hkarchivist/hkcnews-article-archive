---
title: "【理大留痕】留守13天開2次記招　阿翔：我驚被滅聲，無法再講出真相"
date: "2019-12-11"
last_updated: "2019-12-12 07:51:40"
author: "記者周滿鏗"
category: "眾聞"
tags:
  - "圍困理工"
  - "理大留守者"
  - "逃出理大"
url: "https://web.archive.org/web/20200102002716/https://www.hkcnews.com/article/25394/%E7%90%86%E5%A4%A7%E7%95%99%E5%AE%88%E8%80%85-%E5%9C%8D%E5%9B%B0%E7%90%86%E5%B7%A5-%E9%80%83%E5%87%BA%E7%90%86%E5%A4%A7-25401/%E3%80%90%E7%90%86%E5%A4%A7%E7%95%99%E7%97%95%E3%80%91%E7%95%99%E5%AE%8813%E5%A4%A9%E9%96%8B2%E6%AC%A1%E8%A8%98%E6%8B%9B-%E9%98%BF%E7%BF%94%EF%BC%9A%E6%88%91%E9%A9%9A%E8%A2%AB%E6%BB%85%E8%81%B2%EF%BC%8C%E7%84%A1%E6%B3%95%E5%86%8D%E8%AC%9B%E5%87%BA%E7%9C%9F%E7%9B%B8"
original_url: "https://www.hkcnews.com/article/25394/%E7%90%86%E5%A4%A7%E7%95%99%E5%AE%88%E8%80%85-%E5%9C%8D%E5%9B%B0%E7%90%86%E5%B7%A5-%E9%80%83%E5%87%BA%E7%90%86%E5%A4%A7-25401/%E3%80%90%E7%90%86%E5%A4%A7%E7%95%99%E7%97%95%E3%80%91%E7%95%99%E5%AE%8813%E5%A4%A9%E9%96%8B2%E6%AC%A1%E8%A8%98%E6%8B%9B-%E9%98%BF%E7%BF%94%EF%BC%9A%E6%88%91%E9%A9%9A%E8%A2%AB%E6%BB%85%E8%81%B2%EF%BC%8C%E7%84%A1%E6%B3%95%E5%86%8D%E8%AC%9B%E5%87%BA%E7%9C%9F%E7%9B%B8"
---

# 【理大留痕】留守13天開2次記招　阿翔：我驚被滅聲，無法再講出真相

**【理大留痕系列】理工大學上月17日到29日被警方圍封達13天，很多抗爭者在校園留下過痕跡，有人選擇留守到最後一刻，有人成功逃離，有人自願登上救護車離開送院......，眾新聞聯絡上數位曾經身處這座閙市牢籠的抗爭者，重溫被困在理大的這段荒誕經歷，以及在他們心裡留下的每道創傷。**

理大圍城第八天，當日是區議會選舉，兩名身穿紅色風褸的理大留守者召開記者會，指出區選是反送中運動以來首次的變相公投，呼籲大眾把握投票權，又痛批警方封鎖理大，剝奪了他們行使公民權利。其中一名紅衣男叫阿翔（化名），他在三天後的11月27日，即警方進場前一晚，獨自一人再召開記者會，警告警方不要進入校園，否則留守者會有抗議行動。

翌日最終沒有出現阿翔所指的抗議行動，在校園解封之後，他也順利離開，阿翔堅信自己沒做錯事，不應該被警方登記或拘捕。困在這座鬧市中的牢籠，他曾想過逃走，但最終決定留守，面對不同人的遊說，甚至疑似黑社會恐嚇，他選擇開記招，因為怕日後會被警方滅聲，沒有人得知理大校園內的真相。阿翔是少數在理大堅持留守了13天的人，日子如何渡過？

<figure>
<img src="https://web.archive.org/web/20200102002716im_/https://www.hkcnews.com/news_新聞/hk-discuss/2019/11/理大留守者-圍困理工-20191128021149_e3c4_large.jpg" alt="">
<figcaption>阿翔（當時化名為阿邦）在警方進場前一晚，獨自一人召開記者會，警告警方不要進入校園，否則會有抗議行動。EYEPRESS照片</figcaption>
</figure>

約20歲的大專生阿翔，並非理大學生，他透過Telegram與記者溝通，表示只願意接受錄音訪問，他沒有參與中大二號橋之戰，而當初到理大，僅打算當義工、負責伙食和清潔等工作。

被圍困後的首數天，阿翔見到其他留守者的心理狀態開始崩潰，每日都在苦思如何逃生，而他則早已沒有逃走、被警方登記或拘捕的想法，他向記者憶述這段理大的日子時，表現處之泰然。

「其實留守咁耐，頭個幾日大家都係搵路走，開始搵人組隊，plan定點樣生存落去，譬如邊啲物資係需要就搵返來，我嗰陣多數都係準備緊物資、糧水，然後就計算糧食可以捱幾耐。中段日子就去清潔吓，因為無人做清潔。之後因為「廚房佬」走咗，啲人走得七七八八，已經無呢個必要，加上出面又危險，之後就留係自己個度（匿藏處）休息吓，得閒睇吓動漫、食吓嘢。」

被圍封的第二天、11月18日的晚上，有大批市民在油尖旺等地聚集，打算營救在理大被圍困的人，阿翔認為是誘餌，最終營救行動失敗多人被捕，阿翔至今都為此感到愧疚。「其實個日朝早同前一晚已經大概估到，係一個誘餌，我想叫出面啲人唔好救，但有人會想走，我唔想搞到兩頭唔到岸就無講出去，但有嘗試同啲friend講，唔好來救」、「好對唔住出面啲人，出面啲人為咗我哋犧牲，我真係好愧疚，我唔介意走唔到，但真係......對唔住出面啲人。」

理大校園內逐漸出現物資短缺、環境衛生情況惡劣的問題，但阿翔沒擔心過，「其實（環境同衛生）主要係飯堂附近，其他地方都ok嘅，糧食都仲夠，只要大家肯搵，唔會話唔夠，因為好多人都收埋咗，唔會話捱唔到」。他說，自己每天都堅持洗澡，三餐則靠乾糧和杯麵，「其實裡面啲杯麵都幾好食嘅，哈哈。」

<figure>
<img src="https://web.archive.org/web/20200102002716im_/https://www.hkcnews.com/news_新聞/hk-discuss/2019/12/圍困理工-理大留守者-20191203000959_2e7a_large.jpg" alt="">
<figcaption>理大校園被圍封多天，逐漸出現物資短缺、環境衛生情況惡劣的問題，尤其杯盤狼藉的飯堂。周滿鏗攝</figcaption>
</figure>

被圍封第七天，負責飯堂煮食的「廚房佬」和理大學生會署理會長胡國泓相繼離開，阿翔說：「廚房佬精神狀態比較嚴重，絕對唔會怪佢，會長佢都盡咗力，佢要留到理大學生走哂，佢個責任係咁，我唔會怪任何一個人，留到最後係我自己決定。」「最尾有盟友走咗，真係有啲失望，咁無計啦，兄弟爬山，你想走我絕對唔會阻止的。」他所指的盟友，就是在理大認識、曾經一同召開記者會的另一名留守者。

<figure>
<img src="https://web.archive.org/web/20200102002716im_/https://www.hkcnews.com/news_新聞/hk-discuss/2019/11/理工大學-圍困理工-20191124230011_2c8e_large.jpg" alt="">
<figcaption>阿翔（右）和另一名理大留守者在區議會選舉當日，首次召開記者會。曾港深攝</figcaption>
</figure>

被圍封第八天，當日是區議會選舉投票日，阿翔和盟友阿Ron（化名）首次召開記者會，阿翔以黑布包裹整個臉容，頭戴鴨舌帽，只露出少部分額頭，阿Ron則有露出雙眼。他們呼籲市民踴躍投票，亦期望開記者會或可令情況有轉機，讓警方考慮解封校園。「大部分係佢（阿Ron）主要意見，我覺得應該要做啲嘢，無諗過「廚房佬」同學生會（署理）會長都走埋，係理大比較活躍可能得番我哋兩個。開記招係因為我覺得係時候，講俾外界知裡面情況，同埋加上嗰日係區選被困住投唔到票，咁樣好過份。」他的盟友阿Ron在記招後某一天，也用自己的方法離開了校園。

當其他留守者選擇匿藏的時候，為何阿翔卻敢於現身於鏡頭前？他說，即使怕，有些事也要做，「雖然都想有其他人代我做，不過，個個永遠都等人做，咁咪無人做。」

阿翔補充說：「投票權都無埋，的確係有好大心理壓力，其他人可能嚴重好多，我係意志力比較堅強先頂到。」

<figure>
<img src="https://web.archive.org/web/20200102002716im_/https://www.hkcnews.com/news_新聞/hk-discuss/2019/12/理大留守者-圍困理工-20191212001630_115d_large.jpg" alt="">
<figcaption>阿翔在區議會選舉當日，在校園內豎起兩塊紙牌，不滿警方剝奪他們的投票權利。周滿鏗攝</figcaption>
</figure>

這漫長的十三天，期間有不少政治人物、老師、社工或傳道人等，到理大尋覓留守者，希望勸說他們離開，阿翔視之為「說客」，雖然有過一絲動搖，但始終不相信對方，亦不想「花式自首」。「信唔過佢地，曾鈺成係建制派嗰邊，就算佢中立少少，我都唔係好信呢類人，咁其他議員或者張達明，我都唔係話特別相信，我淨係比較相信自己的決定囉，因為我覺得跟佢哋出去同自首無咩分別，都係要登記，好似『花式自首』咁，我唔係好信。其實我無咩做錯，留喺度無咩問題，要走應該係警方嗰班人。」

「佢哋啲『說客』，真係遊說到人，甚至有一刻、有一分鐘真係諗住走」、「係佢哋角度覺得真係幫緊我哋，好似嗰個袁師母，其實我唔係好鐘意佢，佢比較hard sell，好似啲sales咁，大概用啲句子都好似sales，『警方俾嘅option唔知俾到幾時架，要就趁手啦』，所以我唔係幾信佢哋。」最終阿翔沒有跟隨任何人離開校園。


{{< video src="https://web.archive.org/web/20200102002716if_/https://www.youtube.com/embed/-b2WFLQERQ4" >}}


就在警方的安全小組進入理大前一晚，記者在學生會室碰到阿翔，他當時打算召開記者會，正在準備講稿，阿翔後來解釋，他怕自己翌日會被捕，甚至滅聲，故即使校方當天曾聲稱沒有找到留守者，他仍然決定獨自一人在鏡頭前，說出自己的經歷。「因為佢哋聽日就入來，我驚無辦法再同大家講真相，我哋係裡面發生咩事，其實係無人知道，我想透過呢個記招，講裡面嘅真相，我眼中的所見所聞，出面嘅人唔知，想講出來，因為聽日警方入來搜證拉人，拉咗我哋之後，我哋可能出唔到來講嘢或者被消失，我唔希望咁嘅情況出現。」

於是阿翔 [在當晚的記者會上表示](https://web.archive.org/web/20200102002716/https://www.hkcnews.com/article/25138/%E5%9C%8D%E5%9B%B0%E7%90%86%E5%B7%A5-%E7%90%86%E5%A4%A7%E7%95%99%E5%AE%88%E8%80%85-25138/%E8%AD%A6%E6%96%B9%E4%BB%8A%E6%97%A9%E6%B4%BE%E5%AE%89%E5%85%A8%E5%B0%8F%E7%B5%84%E9%80%B2%E7%90%86%E5%A4%A7-%E7%95%99%E5%AE%88%E8%80%85%E6%B7%B1%E5%A4%9C%E7%8F%BE%E8%BA%AB%E8%AD%A6%E5%91%8A%E6%9C%83%E6%9C%89%E6%8A%97%E8%AD%B0%E8%A1%8C%E5%8B%95) ，曾與校內兩、三名留守者有接觸，估計當時仍有不超過20人留守，連校方仔細搜尋都找不到他們，顯示留守者對警方極不信任，他又懷疑有黑社會人士已混入理大，「係咁開我哋門、爆我哋門，我都唔清楚，我相信呢個係警方的策略」。

他曾警告過警方立即撤離，否則會有抗議行動，翌日最終沒有出現。阿翔解釋道，「其實本身應該有（行動），但當時判斷情判唔應該（做），我有睇連登大家的意見，覺得我哋應該靜靜雞就算，甚至走的時候都無開記招，個抗議行動唔係我諗的，係其他手足idea，我本身開呢個記招就係抗議行動，其他手足就唔清楚。」

<figure>
<img src="https://web.archive.org/web/20200102002716im_/https://www.hkcnews.com/news_新聞/hk-discuss/2019/12/圍困理工-理大留守者-20191211235148_187e_large.jpg" alt="">
<figcaption>阿翔離開時帶走了這件曾穿過的理大運動衫，他覺得「著開有感情唔係好想丟」。照片由受訪者提供</figcaption>
</figure>

在校園解封之後，阿翔順利離開校園，回家放下物品，便相約朋友出外吃飯。回想理大這場經歷，他認為縱使示威者士氣受傷，但人心仍未死，「我覺得係休息囉，好似我咁，我都會想強逼自己去放假，更何況係有創傷後遺症的人，更加應該放耐少少，當佢真係休息夠，已經可以出返來，至於齊上齊落係咪做唔到呢？唔一定嘅，可能理大做唔到呢個效果，某一次做唔到唔代表次次都做唔到。」

阿翔本打算參加12月8日的國際人權日大遊行，但礙於當天狀態不佳沒有出席，「我覺得有少少內疚感覺，就算我被困咗13日都好，出來個陣都想去英國領事館聲援，其實我平時去少一日都好內疚，但而家就強逼自己放下假，哈哈。」

會「放假」多久？「唔知休息幾耐，我諗最耐應該都係一個月，如果有咩必要，我都會出返來，始終我唔會放棄，但對於其他人，我覺得可能需要時間復元，之後都會出返來，我相信大家，除非好似嚴重到有某幾位唔敢見人，講唔到嘢，我覺得可以體諒嘅。」

理大圍城戰改變了不少人的想法，有人告誡示威者切勿再打「陣地戰」，這場抗爭運動能否繼續走下去，經歷了漫長13天的阿翔輕鬆道：「運動我就唔太擔心會完的，完的一日係贏或者輸，或者攬炒，我相信會繼續落去。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200102002716/https://www.hkcnews.com/aboutus/#subscribe)
