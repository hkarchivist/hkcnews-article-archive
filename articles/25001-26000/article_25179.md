---
title: "林榮基：如果在一個地方連生存條件都沒有，甚至要「攞你命」，就應該離開"
date: "2019-12-19"
author: "記者莊曉彤"
category: "眾聞"
tags:
  - "銅鑼灣書店"
  - "李波"
  - "林榮基"
  - "桂民海"
  - "呂波"
  - "Causeway Bay Books"
  - "铜锣湾书店"
  - "臺灣"
  - "中華民國"
  - "台灣"
url: "https://web.archive.org/web/20200921024845/https://www.hkcnews.com/article/25179/%E9%8A%85%E9%91%BC%E7%81%A3%E6%9B%B8%E5%BA%97-%E5%8F%B0%E7%81%A3-25179/%E6%9E%97%E6%A6%AE%E5%9F%BA%EF%BC%9A%E5%A6%82%E6%9E%9C%E5%9C%A8%E4%B8%80%E5%80%8B%E5%9C%B0%E6%96%B9%E9%80%A3%E7%94%9F%E5%AD%98%E6%A2%9D%E4%BB%B6%E9%83%BD%E6%B2%92%E6%9C%89%EF%BC%8C%E7%94%9A%E8%87%B3%E8%A6%81%E3%80%8C%E6%94%9E%E4%BD%A0%E5%91%BD%E3%80%8D%EF%BC%8C%E5%B0%B1%E6%87%89%E8%A9%B2%E9%9B%A2%E9%96%8B"
original_url: "https://www.hkcnews.com/article/25179/%E9%8A%85%E9%91%BC%E7%81%A3%E6%9B%B8%E5%BA%97-%E5%8F%B0%E7%81%A3-25179/%E6%9E%97%E6%A6%AE%E5%9F%BA%EF%BC%9A%E5%A6%82%E6%9E%9C%E5%9C%A8%E4%B8%80%E5%80%8B%E5%9C%B0%E6%96%B9%E9%80%A3%E7%94%9F%E5%AD%98%E6%A2%9D%E4%BB%B6%E9%83%BD%E6%B2%92%E6%9C%89%EF%BC%8C%E7%94%9A%E8%87%B3%E8%A6%81%E3%80%8C%E6%94%9E%E4%BD%A0%E5%91%BD%E3%80%8D%EF%BC%8C%E5%B0%B1%E6%87%89%E8%A9%B2%E9%9B%A2%E9%96%8B"
---

# 林榮基：如果在一個地方連生存條件都沒有，甚至要「攞你命」，就應該離開

**《逃犯條例》修訂煞停，但港人被「送中」的消息一再出現，包括8月份曾在深圳失聯的英國駐香港總領事館前僱員鄭文傑，他獲釋後接受外國媒體訪問，表示因參與「反送中運動」，被中國國安人員嚴刑逼供。中國政府則指鄭涉嫌嫖妓才遭拘留，並播放一段鄭文傑在鏡頭前認罪的影片。上周五，又有港人乘坐金巴經港珠澳大橋前往澳門途中，在大橋東人工島上被內地公安扣查後失聯。廣東省公安廳三日後（16日）在微博稱，當日在東人工島安全檢查站查獲一名「港籍犯罪嫌疑人」，涉嫌7年前一宗走私手機案，被深圳機場海關緝私分局通緝。**

**曾經身陷銅鑼灣書店風波、現居台灣的林榮基接上月受眾新聞訪問，形容鄭文傑的「電視認罪」是中國大陸一如既往的手法。他又對港人的情況感到擔憂：「我其實最主張，而家個情況，佢哋最先係保護自己同身邊嘅人，如果佢喺香港唔安全，佢就先離開。情況有啲似猶太人當年要離開德國，唔離開嗰啲全部瓜得。500萬，希特拉（Hitler）屠殺咗500萬猶太人。」**

<figure>
<img src="https://web.archive.org/web/20200921024845im_/https://www.hkcnews.com/news_新聞/hk-discuss/2019/11/桂民海-台灣-20191129225514_1841_large.jpg" alt="">
<figcaption>林榮基4月份前往台灣，至今已半年。莊曉彤攝</figcaption>
</figure>

訪問時值11月上旬，台北的秋天氣候宜人，林榮基穿著略大的藍色格仔綿襯衫、外加一件黑色西裝外套，頭頂的鴨舌帽將髮型壓緊，但他不時會摘下帽子撥頭髮。林還是戴著口罩，他說是因為路邊車多空氣差。走在西門町附近的橫街窄巷，他會介紹說那間港式茶餐廳較好食，但更多的，是抱怨這邊一些茶記無咖啡賣。林榮基煙癮大，台灣路面沒幾個垃圾桶，更不要說煙灰缸，所以他會自備一張紙巾，把弄熄了的煙頭包好帶走。

林榮基表示，以前在香港壓力大，出街都要左望右望，「你去散步、散心，有時都要𥄫一𥄫後面有無人跟你。有人跟你就會唔安樂。」在台灣這些日子，他除了籌備開書店，就是天天踩單車往淡水河邊──看書。林榮基的背包裡一定有書，最近看的是史學家余英時的《中國知識階層史論〈古代篇〉》。當然，他亦經常留意香港的新聞。

林榮基今年4月份到台灣，被認為是第一個因為「送中條例」而「流亡」的香港人。他不是這樣看，因為在他看來，自己是以自由身決定到台灣定居的。他現時獲批延長簽證，新簽證為期6個月，他打算到時離境再入台，所以相信要逗留在台應該不難。他亦建議在港感到生命受威脅的人，應該先離開香港。

<figure>
<img src="https://web.archive.org/web/20200921024845im_/https://www.hkcnews.com/news_新聞/hk-discuss/2019/11/台灣-林榮基-20191129225550_272d_large.jpg" alt="">
<figcaption>林榮基仍未敲定書店選址，拿著一杯咖啡在大城小巷覓舖。莊曉彤攝</figcaption>
</figure>

### 在去留之間，林榮基向記者剖析了自己的看法：

「根據過去，而家大陸嘅行為同納粹有乜分別？無分別。如果你睇返猶太人嘅過去，佢係離開咗德國嘅嗰班人先可以重組國家，係咪，留喺德國嗰班死晒、屠殺、自殺。離開咗嘅喺周邊，花幾十年時間先可以讓國家重建，香港係咪有啲類似。從呢個角度睇，我唔反對佢哋抗爭，但要先保護自己。你瓜咗點抗爭，呢個好現實嘅問題，你喺周邊都可以抗爭，正如猶太人。」

「我過嚟台灣，我都有嘢做，我唔係（只係為了）食飯，我都要讀書思考問題。喺外邊都可以做嘢，外邊嘅世界無香港咁細，大佬。一個地方或者國家對於一個人嚟講係唔重要，『你』先重要，呢個就是人權觀念，唔係國家觀念。唔好以為一個地方／國家比你重要，特別係香港呢個地方唔會俾你有自由同民主，亦都好明顯唔會俾你有人權。」

**如果抗爭者都離開了香港？**

「有咩問題啫，你咪喺外邊做嘢，猶太人咪一樣離開咗德國，去出面重建國家。（但香港人唔係要建國）唔重要架，你甚至乎去到出邊唔做嘢都得架，你可以選擇架嘛，人有自由。」

**林鄭9月初撤回修例，有沒有想過回港？**

「但無用嘛，問題唔係送中條例，而家最大最題係香港人要求有普選。普選呢樣嘢係做唔到嘅，中國大陸係唔會俾你，呢個好清楚‧‧‧‧‧‧我返去，佢會唔會唔俾我出境？陳浩天想出境咪俾條罪名話佢上個禮拜犯咗某條罪。咁佢（政府）可唔可能話我三年前有條罪，你而家唔俾出境？而家香港政府信得過咩？任佢噏。啲警察日日都違法，你點講？呢個唔係法治社會，你點相信佢？」

**你在幾個月前寫過一篇文章，內容提到叫年青人不要為國捐軀？**

「無意思，你救咩國啫，呢個國家係咪你架？如果你呢個地方連個生存嘅條件都無，點解仲唔離開，佢甚至而家要攞你命喎。你一個人嘅生命，你可以自己抉擇，如果你生命消失，你影響你身邊嘅人。你係個體，但你會影響身邊嘅人，可能有家庭、有父母。唔係你個人問題。你可以留喺香港，好偉大，我好認同，呢個係你嘅抉擇。但比較可取嘅係，因為你可以留番（條命），你可以有能力做嘢，又唔一定喺嗰個地方做嘢。索忍尼辛（蘇聯—俄羅斯作家）離開蘇俄嘅時候都講過好出名嘅話：『我離開我嘅敵人去攻擊佢』。後期蘇俄倒台，佢做咗好多嘢，邊個知？」

**而現實中的香港，有年輕人帶著遺書參與抗爭......**

「呢個佢抉擇，無道德或者對錯嘅問題。『你』係最重要，地方唔係。你可以去做，呢個係你嘅自由，我好欣賞，我做唔到。但係咪最好呢？呢個唔係對錯嘅問題。因為事實上我見到，你離開呢個地方係可以做嘢。你唔係做唔到嘢，反而你留喺呢個城方，困你20年，你做到咩嘢？」

**以前你返到香港會覺得有自由的空氣，為何現在放得低？**

「香港已經變咗，你明唔明白。唔係英國人管治。我以前可能飛機去到香港啟德機場好開心，譬如我只係離開香港一、兩個禮拜去出差，（返到香港時）高興到不得了，嗰時候係英國人管治。同樣，如果我而家返去香港，我係會喪失咗自由，有可能連出境嘅自由都係，從此唔能夠離開香港。自由對我嚟講，我諗對好多人嚟講都係比生命重要。我可以連生命都唔要，但自由係唔可以喪失，我死咗都係一個自由嘅人。」

<figure>
<img src="https://web.archive.org/web/20200921024845im_/https://www.hkcnews.com/news_新聞/hk-discuss/2017/01/林榮基-20170107165314_a78f_large.jpg" alt="">
<figcaption>曾經，林榮基在香港的銅鑼灣書店可以呼吸一口自由的空氣。資料圖片</figcaption>
</figure>

經歷過失去自由的日子，林榮基比誰都珍惜自由的空氣。他引述俄國文學家杜斯妥也夫斯基在《死人之家》裡一段敘述，嘗試形容那種失去自由的滋味：「就好似將第一個水桶的水，移到第二個水桶中，再將第二個水桶的水，移動到第一個水桶中，被迫做無用勞役之囚犯的自殺。」林續說：「只係咁嘅行為，不出三個月佢就發癲。即係個長期監禁，又唔俾個限期你，永遠做呢樣嘢。前提就係佢無一個限期，譬如困三年都有希望，無（期限），處於絕望嘅情況之下，你係真係會發癲。諗返佢寫呢段說話，係好有共鳴，因為杜斯妥也夫斯基當時幾乎被判死刑。」

「即係地方唔係太重要，如果喺呢個地方會有可能重複多一次（失去自由），咁係好唔願意，因為太恐怖。」林榮基說。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200921024845/https://www.hkcnews.com/aboutus/#subscribe)
