---
title: "七一後赴台灣　見心理醫生靠安眠藥入睡　抗爭者小夫：再揀嘅話，唔會離港"
date: "2020-01-01"
author: "記者莊曉彤"
category: "眾聞"
tags:
  - "臺灣"
  - "中華民國"
  - "台灣"
  - "七一衝擊立法會"
  - "流亡台灣抗爭者"
url: "https://web.archive.org/web/20210712034717/https://www.hkcnews.com/article/25793/%E6%B5%81%E4%BA%A1%E5%8F%B0%E7%81%A3%E6%8A%97%E7%88%AD%E8%80%85-%E4%B8%83%E4%B8%80%E8%A1%9D%E6%93%8A%E7%AB%8B%E6%B3%95%E6%9C%83-%E5%8F%B0%E7%81%A3-25793/%E4%B8%83%E4%B8%80%E5%BE%8C%E8%B5%B4%E5%8F%B0%E7%81%A3-%E8%A6%8B%E5%BF%83%E7%90%86%E9%86%AB%E7%94%9F%E9%9D%A0%E5%AE%89%E7%9C%A0%E8%97%A5%E5%85%A5%E7%9D%A1-%E6%8A%97%E7%88%AD%E8%80%85%E5%B0%8F%E5%A4%AB%EF%BC%9A%E5%86%8D%E6%8F%80%E5%98%85%E8%A9%B1%EF%BC%8C%E5%94%94%E6%9C%83%E9%9B%A2%E6%B8%AF"
original_url: "https://www.hkcnews.com/article/25793/%E6%B5%81%E4%BA%A1%E5%8F%B0%E7%81%A3%E6%8A%97%E7%88%AD%E8%80%85-%E4%B8%83%E4%B8%80%E8%A1%9D%E6%93%8A%E7%AB%8B%E6%B3%95%E6%9C%83-%E5%8F%B0%E7%81%A3-25793/%E4%B8%83%E4%B8%80%E5%BE%8C%E8%B5%B4%E5%8F%B0%E7%81%A3-%E8%A6%8B%E5%BF%83%E7%90%86%E9%86%AB%E7%94%9F%E9%9D%A0%E5%AE%89%E7%9C%A0%E8%97%A5%E5%85%A5%E7%9D%A1-%E6%8A%97%E7%88%AD%E8%80%85%E5%B0%8F%E5%A4%AB%EF%BC%9A%E5%86%8D%E6%8F%80%E5%98%85%E8%A9%B1%EF%BC%8C%E5%94%94%E6%9C%83%E9%9B%A2%E6%B8%AF"
---

# 七一後赴台灣　見心理醫生靠安眠藥入睡　抗爭者小夫：再揀嘅話，唔會離港

踏入2020年，能夠身在家園，平安活著，已是幸福。

剛過去的2019年，逾200日的抗爭，超過6000人被捕，數以百計香港人流落他鄉，成為別人眼中的「旅客」。據「香港抗爭者支援工作台灣義務律師團」表示，至今協助了近百人處理留台簽證問題。國立臺灣大學校長管中閔12月初表示，收到240名香港或外國生申請，到臺大當訪問生，預計他們可以逗留至今個月。台港之間相互牽連，加上台灣總統大選（1月11日）將至，民進黨、國民黨對疑犯陳同佳的移交安排、以至在香港反送中運動的取態，都備受關注。

在一海之隔的台灣，有香港人連夜看著香港街頭直播畫面，但奈何回港無期。旅台近半年的小夫（化名）與他的女朋友阿花（化名），在七一衝入立法會後決定避走台灣，有感在光復香港之前，難有回家的機會。

小夫說，抵台後總是失眠，睡不到幾個鐘就會扎醒，夢裡都是在前線抗爭或在台灣遇險的畫面。直到10月，小夫感覺到必須要見心理醫生：「我會諗嘢諗到發呆，跟住流眼淚，但我自己唔知，係我突然之間滴咗滴眼淚落張檯度、我先『欸，原來我喊緊』。」他從心理醫生那裡取得安眠藥，讓他可以多睡兩個鐘。醫生又叫他別看香港新聞，他說辦不到，因為不看的時候更加心煩意亂。

半年過去，小夫知道有同樣旅台的人在回港時被捕，所以他不敢貿然返家。成了「逃兵」嗎？「......我接受嘅，因為無論我點樣講，我而家真係做緊呢樣嘢。我只可以講嘅就係，去到邊我個心都仲喺香港。」回望衝入立法會那刻，小夫說沒有後悔，但可以再揀的話，他不會離開香港，寧願「喺戰場上被捕」。


{{< video src="//web.archive.org/web/20210712034717if_/https://www.youtube.com/embed/4g8kg2WFFpk" >}}


<figure>
<img src="https://web.archive.org/web/20210712034717im_/https://www.hkcnews.com/news_新聞/hk-discuss/2019/12/台灣-流亡台灣抗爭者-七一衝擊立法會-20191230162132_da17_large.jpg" alt="">
<figcaption>小夫在台灣只能食煙減壓，他說：「有時啲唔開心，或者係想返香港嘅想法，當煙咁呼出去。」莊曉彤攝</figcaption>
</figure>

年約30歲的小夫於7月上旬與女朋友前往台灣，本來只打算過去避一避風頭，沒料到轉眼已過了近半年。他透露，二人在七一當天都有闖入立法會，擔心被捕，「後尾我隊team其中一人就話，夜晚已經被人拍門。跟住再諗吓，而家香港咁嘅時勢，警察係咁樣處理事件（警方表示必定追究闖入立法會的示威者），不如先離開香港再考慮，就一直stay到而家。」他在七一後隔了幾天赴台，大概10月，小夫收到在港家人通知，有警察上門找他。

小夫朋友出資買機票，他翌日就和女友出發。小夫與家人分開居住，臨走前他給媽媽打了一通電話：「就話我要離開香港。佢喊，跟住叫我小心啲，因為佢都知我係有參與運動。（佢支持呢場運動？）佢唔支持，基本上係藍絲，但係無奈就......係囉，始終我係佢個仔。」倉卒出行，小夫只帶了一個細斜揹袋，裡面裝得一、兩件衫，抵台後最先買的是一支防狼噴霧，因為人生路不熟，二人怕被人跟蹤，精神崩緊。

「其實好無奈，好唔想走，但係諗嘅就係：如果我被人拉咗告暴動，我可能坐5、6年，咁我出嚟嘅時候，個世界變成點我唔清楚，我離開咗香港我起碼仲可以望住、見證住香港變成點。」這是小夫離港一刻的想法。女朋友阿花對小夫百分百信任，讓小夫作主。阿花與家人關係較好，避走台灣後仍與媽媽時常聯絡；小夫則每隔一、兩日向家人報平安。

<figure>
<img src="https://web.archive.org/web/20210712034717im_/https://www.hkcnews.com/news_新聞/hk-discuss/2019/09/91機場和你塞-示威者-20190902020413_2178_large.jpg" alt="">
<figcaption>9月1日的機場「和你塞」，抗爭者在飛機下高呼「光復香港，時代革命」，小夫與阿花那時只能在台灣遙望香港。（相中人非受訪者）美聯社圖片</figcaption>
</figure>

小夫不是首次踏足台灣，他有台灣朋友。小夫說，現時在「朋友幫助」之下，每月取得大約16,000台幣（約4,100港幣）的生活費，以及約8000台幣（約2,000港幣）的房屋津貼。剛抵埗時，台灣民間NGO、教會為他們提供住宿，包括小夫與阿花在內，幾個人同住一間屋，後來因為一些原因（小夫指不便透露）而不再同住。小夫與阿花之後獲安排住在教會提供的居所，但房東表示11月中之後未能繼續讓二人居住，據小夫所知房東並非受到政治壓力。小夫與阿花於是決定自行尋找居所，現已搬了新居，月租1.5萬台幣（約3,900港幣）未包水電煤。

小夫在港時做過廚師，去到台灣要自己煮飯沒難度。訪問那天，他煮了三道菜：韓式炒雞球、蝦仁炒蛋和腐乳通菜。他很在意台灣的調味料跟香港的不一樣，煮出來風味有別。在台灣超市買餸算是便宜，不過他指，有時太懶或者心情不好，就會出街食。他介紹了一間冷麵店，50台幣（約13港幣）就食到大碗份量的麻醬冷麵，味道相當不錯。

踏入冬季，常穿T恤短褲的小夫也為冬天衫懊惱。他笑說，現在穿的衣服是在夜市買來的：「500蚊台幣（約130港幣）三件呀。」為了禦寒，他打算買件外套，長褲倒是從香港帶來了一條。住所的水、電、煤都要自費，但他說很便宜，800台幣（約200港幣）的石油氣夠兩人用一個月有餘。出入市區的交通費卻為數不少，他說，因為不想每天待在家裡對住四面牆，所以有時會去逛街，而且每星期要到市區見心理醫生，「其實（生活費）就勉強夠使嘅，因為睇你食啲咩、著啲咩。」

<figure>
<img src="https://web.archive.org/web/20210712034717im_/https://www.hkcnews.com/news_新聞/hk-discuss/2019/12/台灣-流亡台灣抗爭者-20191227215638_2992_large.jpg" alt="">
<figcaption>小夫輕鬆煮出三道菜，並刻意讓「微笑飯勺」入鏡。莊曉彤攝</figcaption>
</figure>

生活雖不成問題，但因為他們持旅遊簽證無得打工，終日無所事事，又不知簽證可以延期到甚麼時候，加上早前搵屋有壓力，小夫的心理負擔沉重。而當談到來台決定影響到女朋友生活，他歎道：「係......所以嚟到台灣壓力都好大。我而家都有睇心理醫生，主要係生活方面嘅壓力，面對嘅地方又唔同，或者係對香港留戀嗰種情意結，好多好多嘢加埋，令到我失眠，而家我都要靠安眠藥先瞓得著。」

小夫大約在10月開始見心理醫生，他形容那時壓力爆煲，如果再不見醫生會崩潰：「我會諗嘢諗到發呆，跟住流眼淚，但我自己唔知，係我突然之間滴咗滴眼淚落張檯度，我先『欸，原來我喊緊』。嗰刻我就覺得唔得喇，我一定要睇醫生。」至今他仍每星期覆診一次，主要是心理輔導，而小夫最希望取得安眠藥。睡不著的時候，小夫就追看香港新聞和隊友的消息，雖然醫生叫他不要再看新聞，但他說辦不到，因為不看更加「囉囉攣」。

「之前我每日瞓兩個鐘頭就會扎醒，都係發夢喺前線打緊，或者喺台灣呢邊有咩危險，所以基本上無一晚係瞓得著，而家有安眠藥就好咗啲，變咗每日瞓四個鐘頭扎醒。（都係會發夢？）都會，同埋個人定唔到落嚟，我唔識點樣講嗰種感覺，係個人好急躁。」小夫認為，見心理醫生後，除了有藥物可多睡幾個鐘，沒有甚麼改善，只是有個樹窿聽他呻兩句：「但呻完又點呢？都係要面對。」、「我自己嘅諗法係：要我唔再擔心、要我可以釋懷，我諗除咗光復香港之外，我都諗唔到可以點樣令我可以好啲。」

<figure>
<img src="https://web.archive.org/web/20210712034717im_/https://www.hkcnews.com/news_新聞/hk-discuss/2019/12/周梓樂-台灣-20191227222826_2221_large.jpg" alt="">
<figcaption>在台灣二二八紀念公園追思牆上方，有人掛上「香港加油」黑白布條。莊曉彤攝</figcaption>
</figure>

小夫將來有何打算？「一嚟到嘅時候就無諗咁多，諗人身安全先。過到嚟，而家坐定咗個人就開始諗前途。有諗過自己可以做到啲乜，目前都係會打算，可能喺台灣做番啲飲食嘅嘢，試吓有無辦法將我喺香港識嘅嘢，帶到嚟台灣。」他最近獲得當地一個婦女團體邀請，義務幫忙教台灣師奶煮港式菜。

小夫打算與阿花在台灣定居，但首要還是解決簽證問題。中三學歷的小夫，無法利用升學移民，因為當地院校只接受中五畢業的外地生，而就算想讀高中，他因為超齡被拒。基本上，他只能考慮工作移民，但即使獲聘，每月工資至少要達到47,000台幣（約12,200港幣）才符合移民條件。小夫有留意過附近壽司舖的工資，每月只有約27,000台幣（約7,000港幣）。

其實小夫很多時想回香港：「因為我每晚都有追直播，基本上我每次一路睇，我個心都想返香港打，因為我而家見到前線嘅年紀好細，越嚟越細，好心痛，點解前線係會咁細個就⋯⋯就會去前面擋。我會成日諗，點解⋯⋯點解擋嗰個唔係我。」他亦都試過即刻執行李或者衝落街，買抗爭裝備準備回港，但冷靜下來又會想到入境被捕的問題，「如果我嚟咗台灣，跟住返去，一入機場就被人拉，咁我咪白費咗人哋送我嚟呢度、想我安全嘅心機。另外就係好唔抵，即係我寧願我喺前線被人拉，都唔想喺我入境嗰刻被人拉，同埋以我所知，入境拉嘅係會送返中國先。」

以往從沒想過移民的小夫，對台灣印象不錯：「台灣有法律，好似對上嗰次台灣支持香港嘅遊行，有人淋紅油落何韻詩度，嗰個人都即場被人拉咗，亦都有一啲人喺臺大（國立臺灣大學）撕連儂牆，台灣嘅警方都有執法，甚至將佢驅逐出境，因為佢嘅行為係抹殺緊言論自由。暫時我感覺上台灣係好保護自由呢種好緊要嘅核心價值，所以台灣俾我感覺係好文明嘅國家。」

談到移居台灣要與家人、好友長期分開，小夫說：「如果我有經濟能力嘅話，我可以請家人過嚟台灣旅行，同伴都係一樣。又或者，有一日香港重光，我哋可以煲底見呢。」

<figure>
<img src="https://web.archive.org/web/20210712034717im_/https://www.hkcnews.com/news_新聞/hk-discuss/2019/12/抗爭-金鐘-20191230175700_2c1a_large.jpg" alt="">
<figcaption>在金鐘連儂牆旁，抗爭者寫下願望：「煲底相約　除罩相擁」。黃思銘攝</figcaption>
</figure>

如今離家千里，小夫坦言與家人關係算不上親密，父母在他小時候離異，他小時與父親生活，然而父子關係不好，父親好賭，在澳門欠下一屁股債後，之後離他而去。小夫讀到中三輟學，走去咖啡店打工，賺到錢後就自己搬出去住。他之後在髮廊做過洗頭仔、理髮師傅，再去學廚。

本來營營役役生活、對政治無甚認識的小夫，廿多歲時受到政治啟蒙。他在髮廊工作六年後升做理髮師傅，之後與同事夾份在旺角開舖。開業年多，業主加租一倍，初時無奈接受，豈料下個月又再加一倍，無辦法之下就結束生意。大約半年後，小夫走在旺角時見到舊舖變成健身中心，當下非常憤怒：「你咁樣趕我哋走，原來就係要霸咗呢棟嘢嚟起健身舖。之後發現九七嗰時，一回歸就已經刪咗租務管制，原來政治係影響到我，唔係話『我唔係嗰啲社會高層』就唔關我事。跟住就開始留意政治新聞，開始留意到個世界原來有好多唔公義，係我一直無留意。」

2014年雨傘運動時，他是「大左膠」，在佔領區被「藍絲」罵時，他走出來勸交、送花給警察、落雨時為警察擔遮。「跟住去到後期，我哋幫佢哋擔遮、我哋俾水佢飲，但佢哋會打鳩我哋，攞胡椒噴霧噴鳩我哋。佢哋通常都係凌晨2、3點打（我哋），或者係轉角位，譬如旺角登打士街嗰頭，跟住就開始慢慢識還拖。」、「喺嗰時已經明白到，香港政府教識我哋和平（抗爭）係唔會理我哋，所以雨革之後我就變咗一個勇武。」

<figure>
<img src="https://web.archive.org/web/20210712034717im_/https://www.hkcnews.com/news_新聞/hk-discuss/2019/12/示威者-umbrella%20movement-警察-20191227220943_4250_large.jpg" alt="">
<figcaption>小夫在雨傘運動時，曾為警察擔遮（非圖中人）；也是雨傘運動，啟發他走上勇武前線。蘋果日報圖片</figcaption>
</figure>

來到今年初夏的反送中運動，小夫沒有參與遊行，但會在維園觀察一下，然後行去立法會「煲底」等隊尾。6月9日，他以勇武之姿參與運動，「因為我一參與嗰下就知道，和理非係無用。喺我心目中，香港700萬人出嚟都無用，因為如果你係出嚟遊完行，第二日就返工、變番正常嘅日子，你無辦法可以增加政府嘅管治成本。其實政府可以當你係一個嘉年華，大家玩完、大家抒發咗，咁我（政府）咪繼續。所以你一定要做一啲嘢，令到政府管治香港會有壓力，或者佢感覺到我再唔同市民溝通、再唔理佢哋嘅時候，會有後果，咁政府先會理我哋。」

小夫自6月9日起幾乎每日「瞓煲底」，一星期左右就被公司解僱：「佢等我啲大假無晒，就話你再唔返嚟就炒架喇。我嗰時同公司講：『我幾時返嚟，係要睇政府幾時回應我哋。』咁公司就話無辦法喇，要搵第二個人。」做廚師月入萬多元的他，在參與運動的一個月內花盡積蓄，主要用在購買裝備。

小夫與阿花在運動開始前已經拍拖，阿花本來是和理非，但因為想跟住小夫，於是兩人一齊上前線。小夫試過從警方手中搶回阿花，他還即時在手機打開新聞片段：「呢個係我，我攬住我女朋友，因為我女朋友被人扯走，呢個係我食警棍、胡椒噴霧，（警員）喪噴，我就攬住佢。」警民對峙時，阿花捉住小夫背脊，小夫笑言：「等我可以安心擋警棍、食胡椒噴霧，因為警察好鍾意捉啲落單嘅，所以你要好似麻鷹捉雞仔咁樣一排，就可以確保到前線安全。」

<figure>
<img src="https://web.archive.org/web/20210712034717im_/https://www.hkcnews.com/news_新聞/hk-discuss/2019/06/6月9日反送中大遊行-衝擊立法會-20190610024817_1c92_large.jpg" alt="">
<figcaption>6月9日遊行後的立法會「煲底」衝突，當時警員用的胡椒噴劑，算是細瓶。（相中人非受訪者）美聯社圖片</figcaption>
</figure>

回想七一當日衝入立法會，小夫沒有後悔：「因為係一種表態嚟嘅，係一種對香港政府唔認可嘅表態，係一種咁嘅意識形態。而家嘅立法會已經唔可以代表香港人，好多立法會議員唔係我哋選出嚟，又有功能組別，甚至有啲係我哋認為代表我哋聲音嘅人想去參選，都會被DQ。」

小夫又認為，即使抗爭者打贏今仗，民主自由也不會是一時三刻可以得到，「我諗大約十年八年唔出奇。其實我哋而家爭取嘅係為下一代，我哋亦都好了解，我哋係用緊我哋嘅自由去換下一代嘅自由。」他指，參與運動前有考慮過刑責問題，想像自己可能會因為暴動罪坐監5、6年，但當感受到被捕的恐懼，當然也不會束手就擒。

小夫說，媽媽覺得他很傻，用前程作賭注，但小夫認為值得：「其實我唔係為香港，我無咁偉大，其實我都係為緊自己，每個人出嚟抗爭都係為自己，大家都係為咗自己、為咗自己下一代著想。所以你問我，如果再俾我揀多次我都會做。」但可以再揀的話，他想留在香港──自己的家。他表示，寧可在抗爭當中被捕，也不願因為從台灣回港而在入境時被捕。

台灣現時未有《難民法》處理到台尋求庇護的港人，但協助「香港旅客」處理簽證的台灣義務律師團表示，《香港澳門關係條例》第18條可說是比較寬鬆、給予庇護的條文。第18條指：「對於因政治因素而致安全及自由受有緊急危害之香港或澳門居民，得提供必要之援助。」條文未有說明具體援助內容，律師團正與政府溝通，以建立一套審核標準以及實質的援助內容。目前抗爭者要留台，除了延續旅遊簽證，只有辦理升學簽證較可行，但小夫並不符合條件，唯有透過工作移民才可以長期留台。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712034717/https://www.hkcnews.com/aboutus/#subscribe)
