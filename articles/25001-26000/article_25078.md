---
title: "既是記者又是區佬　梁柏堅：服務街坊之前，我想先服務咗人性"
date: "2019-11-25"
author: "眾新聞記者"
category: "眾說"
tags:
  - "2019區議會選舉"
  - "梁柏堅"
  - "理大留守者"
url: "https://web.archive.org/web/20210703153405/https://www.hkcnews.com/article/25078/2019%E5%8D%80%E8%AD%B0%E6%9C%83%E9%81%B8%E8%88%89-%E6%A2%81%E6%9F%8F%E5%A0%85-%E7%90%86%E5%A4%A7%E7%95%99%E5%AE%88%E8%80%85-25078/%E6%97%A2%E6%98%AF%E8%A8%98%E8%80%85%E5%8F%88%E6%98%AF%E5%8D%80%E4%BD%AC-%E6%A2%81%E6%9F%8F%E5%A0%85%EF%BC%9A%E6%9C%8D%E5%8B%99%E8%A1%97%E5%9D%8A%E4%B9%8B%E5%89%8D%EF%BC%8C%E6%88%91%E6%83%B3%E5%85%88%E6%9C%8D%E5%8B%99%E5%92%97%E4%BA%BA%E6%80%A7"
original_url: "https://www.hkcnews.com/article/25078/2019%E5%8D%80%E8%AD%B0%E6%9C%83%E9%81%B8%E8%88%89-%E6%A2%81%E6%9F%8F%E5%A0%85-%E7%90%86%E5%A4%A7%E7%95%99%E5%AE%88%E8%80%85-25078/%E6%97%A2%E6%98%AF%E8%A8%98%E8%80%85%E5%8F%88%E6%98%AF%E5%8D%80%E4%BD%AC-%E6%A2%81%E6%9F%8F%E5%A0%85%EF%BC%9A%E6%9C%8D%E5%8B%99%E8%A1%97%E5%9D%8A%E4%B9%8B%E5%89%8D%EF%BC%8C%E6%88%91%E6%83%B3%E5%85%88%E6%9C%8D%E5%8B%99%E5%92%97%E4%BA%BA%E6%80%A7"
---

# 既是記者又是區佬　梁柏堅：服務街坊之前，我想先服務咗人性

2019年區議會選舉結束，非建制派大勝。攝影記者梁柏堅，以1,723票擊敗獲1,625票的民建聯李均頤，在被視為「深藍區」的灣仔大佛口選區殺出血路，成功當選。即使，他在過去一星期都未有現身選區拉票。


{{< video src="https://web.archive.org/web/20210703153405if_/https://www.youtube.com/embed/0ol0en3FLxA" >}}


他形容自己是一個「叛逆」的人。是，他跟隨自己的內心走，做自己認為當下最重要的事。過去一個星期，當各區議員候選人紛紛落區拉票，視投票日為最後衝刺之時，他反而堅持留守理大，緊守記者崗位。「服務街坊之前，我想先服務咗人性。做番個人啦，你未講選舉之前。我需要睇住個事態點發展，有冇啲人情緒好低落？我有需要將呢度發生嘅事話俾外界知，做報導，等相關人士協助佢哋。你話呢一樣嘢緊要啲，定你出去揮手緊要啲？」

他指，若為了拉票而忘記理大內的留守者，實違背他從政的初心。另外，由於警方限制記者自由進出理大校園，只能以「一換一」方式進入校園採訪，令現場記者愈來愈少，記者的角色更為重要。「香港嘅環境愈嚟愈差。如果你話我要做區佬，而放棄咗未來社會棟樑（理大留守者）嘅話，咁係本末倒置咗件事。」「由於記者要一換一，記者愈嚟愈少。少咗一支鏡頭去記錄，係可以好嚴重。多支鏡頭多份真相，呢個係831之後我好深嘅體會。」

除了報導理大內的情況，他亦盡力接觸留守者。「佢哋（留守者）匿係二樓，只係睇telegram，同你係平台睇到嘅嘢，可以係兩個世界。佢哋二樓望落嚟，遠望啲人以為係便衣，唔會知佢哋係牧師社工。」他遇見留守者後，會提供現實環境的一手資訊，再供他們分析，期望消除留守者間的信息誤解。若他們需要傳話給牧師等人，他亦會協助傳話。

<figure>
<img src="https://web.archive.org/web/20210703153405im_/https://www.hkcnews.com/news_新聞/hk-discuss/2019/11/2019區議會選舉-理大留守者-梁柏堅-20191125214419_9dd9_large.jpg" alt="">
<figcaption>在記者和候選人兩個角色中，他選擇了前者，留守理大校園。EyePress照片</figcaption>
</figure>

他又說，自己與選舉團隊互信很強，「選舉團隊係外邊努力，我就係入邊（理大）努力。」而他身為一個攝影記者，此刻理大需要他，他便留守在內。「你個位置係邊就做好自己嘅位置。個時代揀中咗你要留係度，咁你咪留係度。既然你留咗係度就盡力做好。」

凌晨時分，手機傳來他當選的信息。他只跟記者簡單交代一聲，隨即繼續拍攝步出理大的留守者，並在個人專頁發佈新聞。問到他當選感受，他指「香港人無輸，但未贏」，「依家呢一刻嘅小朋友（留守者）有冇係傷咗又唔搵人，發緊燒？救唔救到出去？佢想點樣出去？呢啲都未解決，何來講贏呢？有排都未到。」、「我需要兌現承諾，實踐政綱。但呢刻最需要贏嘅，係理大嘅小朋友（留守者）平安。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210703153405/https://www.hkcnews.com/aboutus/#subscribe)

---

![博客 | 眾新聞記者](https://web.archive.org/web/20210703153405im_/https://www.hkcnews.com/uploads/avatars/default.jpg)

**博客 | 眾新聞記者**


