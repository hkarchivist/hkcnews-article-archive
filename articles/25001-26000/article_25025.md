---
title: "區選有冇用？搶對手嘅資源同彈藥你話有冇用？"
date: "2019-11-23"
author: "公民數據 CivicData"
category: "眾說"
tags:
  - "選戰"
  - "選舉"
  - "投票"
  - "election"
  - "2019區議會選舉"
url: "https://web.archive.org/web/20210712034044/https://www.hkcnews.com/article/25025/2019%E5%8D%80%E8%AD%B0%E6%9C%83%E9%81%B8%E8%88%89-%E9%81%B8%E8%88%89-25025/%E5%8D%80%E9%81%B8%E6%9C%89%E5%86%87%E7%94%A8%EF%BC%9F%E6%90%B6%E5%B0%8D%E6%89%8B%E5%98%85%E8%B3%87%E6%BA%90%E5%90%8C%E5%BD%88%E8%97%A5%E4%BD%A0%E8%A9%B1%E6%9C%89%E5%86%87%E7%94%A8%EF%BC%9F"
original_url: "https://www.hkcnews.com/article/25025/2019%E5%8D%80%E8%AD%B0%E6%9C%83%E9%81%B8%E8%88%89-%E9%81%B8%E8%88%89-25025/%E5%8D%80%E9%81%B8%E6%9C%89%E5%86%87%E7%94%A8%EF%BC%9F%E6%90%B6%E5%B0%8D%E6%89%8B%E5%98%85%E8%B3%87%E6%BA%90%E5%90%8C%E5%BD%88%E8%97%A5%E4%BD%A0%E8%A9%B1%E6%9C%89%E5%86%87%E7%94%A8%EF%BC%9F"
---

# 區選有冇用？搶對手嘅資源同彈藥你話有冇用？

對於11月24號區議會選452個區議員，身邊的黃人持兩極嘅意見：樂觀嘅認為政府暴政激發大量素人出選同往屆無出來嘅選民投票，應該可以拿下絕大部份嘅議席；悲觀嘅認為區議會同政府一樣已然失效，加上建制派用各種不法手段例如操縱選舉劃界（gerrymandering）、種票配票、蛇齋餅糭、威逼利誘、安排交通等等確保能夠贏得絕大部份議席，黃絲出嚟投票係冇用嘅。

兩邊意見當然都有佢嘅道理。我地CDHK認為區選並唔係樂觀派咁諗會贏硬，但亦唔係悲觀派咁諗投票冇用。就算得唔過半數嘅議席，黃絲手足去投票都有以下彼消此長嘅好處：

<figure>
<img src="https://web.archive.org/web/20210712034044im_/https://www.hkcnews.com/news_新聞/hk-discuss/2019/11/2019區議會選舉-20191124001521_1b4d_large.jpg" alt="">
<figcaption>插圖來源：文宣收集處Facebook</figcaption>
</figure>

**・重奪建制派資源，影響佢哋分贓：** 現時區議會係建制派分贓嘅底層，有好多小白象工程，例如觀塘音樂噴泉及灣仔摩頓臺項目，都係俾咗建制派用咗嚟派油水、私相授受。我哋重奪呢啲資源，可以減少政府亂咁洗我哋納稅人嘅錢，而轉為用作黃色經濟黃色建設嘅彈藥。亦可以影響對手嘅分贓，分贓唔匀，利益為先嘅建制派就算唔內鬨都唔會咁努力。

**・削減建制派地方權力，增加我哋嘅實力：** 將地方變為黃色區議員支援嘅範圍，可以增加我哋喺地方嘅力量，例如「守住屋苑範圍，提供法律支援，守連儂牆，入狗屋救手足，地區動員」(摘自手足post)，將來重劃選區等等。

**・減少建制派地方樁腳，增加我哋下年立法會嘅勝算：** 資深嘅地方樁腳同我地講，立法會選舉需要大量嘅地方資源同樁腳支持，我哋攞咗佢哋嘅區議會議席，立法會選舉建制派就會失去左地方嘅支持，而我哋就會增加咗地方嘅力量。

**・影響特首選舉：** 「區選只要過半席數，就可以攞晒選委會117席， 影響特首選舉」(摘自手足post)

**・阻止假諮詢，重拾話語權：** 維基百科指：「現時建制派於…佔有全部十八個區議會主席席位及十七個副主席席位… 每個區議會的主席和副主席都是該區地區委員會的成員。地區管理委員會成員包括負責管理地方事務之政府部門人員，分別聽取各區議會之意見，和參照所得意見行事。」攞返呢啲主席位，就算唔過半數，都可以爭取返個話語權，政府以後施政唔會咁容易俾地區委員會開綠燈授權，趁火打劫，胡混通過。

**・變相公投，同國際講香港人對暴政說不：** 香港嘅區議會係單議席單票制，每人每區只係會投一個人，無論真・獨立或者係泛民，都係對暴政過去五個多月來嘅殘暴投不信任票，及對「五大訴求，缺一不可」作出公投。但唔投票就唔會有呢個效果。我哋要同國際講：我哋二百幾萬人一條心，向殺人強姦嘅暴政說不！

希望所有黃絲手足，尤其是年青嘅首投族、勇武派，可以放低武器，係11月24號拉埋戰友出嚟投票（一人至少拉三個，可以助選就更好！）唔鍾意泛民主派嘅手足，可以投第一次出選嘅 [真・獨立素人](https://web.archive.org/web/20210712034044/https://hkfactcheck.io/) 。記住攞身份證（唔使通知信），同查好自己選區，早D落街投，可能要排長龍，暴政亦可能使橫手提早收擋，唔好咁遲。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712034044/https://www.hkcnews.com/aboutus/#subscribe)

---

![博客 | 公民數據 CivicData](https://web.archive.org/web/20210712034044im_/https://www.hkcnews.com/uploads/avatars/fd7a33db-a715-4869-b4a4-dfd1d8aeb2e0.png?1565386280)

**博客 | 公民數據 CivicData**

【公民數據CivicData・數據說故事】資訊科技和大數據的發展一直備受關注，近年世界各地都開始思考兩者在社運發展、民主進程可扮演的角色。透過與積極推動社會和民主發展的人士對談，我們希望與香港人一同探索，並大膽想像我城的未來與願景。
