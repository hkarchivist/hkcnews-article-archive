---
title: "欽差駕到誠哥頭痕！？"
date: "2020-01-08"
last_updated: "2020-01-08 12:38:57"
author: "讀者來論"
category: "眾說"
tags:
  - "駱惠寧"
url: "https://web.archive.org/web/20200928113910/https://www.hkcnews.com/article/25929/%E9%A7%B1%E6%83%A0%E5%AF%A7-%E4%B8%AD%E8%81%AF%E8%BE%A6%E4%B8%BB%E4%BB%BB-%E4%B8%AD%E8%81%AF%E8%BE%A6-25965/%E6%AC%BD%E5%B7%AE%E9%A7%95%E5%88%B0%E8%AA%A0%E5%93%A5%E9%A0%AD%E7%97%95%EF%BC%81%EF%BC%9F"
original_url: "https://www.hkcnews.com/article/25929/%E9%A7%B1%E6%83%A0%E5%AF%A7-%E4%B8%AD%E8%81%AF%E8%BE%A6%E4%B8%BB%E4%BB%BB-%E4%B8%AD%E8%81%AF%E8%BE%A6-25965/%E6%AC%BD%E5%B7%AE%E9%A7%95%E5%88%B0%E8%AA%A0%E5%93%A5%E9%A0%AD%E7%97%95%EF%BC%81%EF%BC%9F"
---

# 欽差駕到誠哥頭痕！？

【撰文：筆鳩】

中共星期六（4日）正式公布，已近退休年齡嘅前山西省委書記駱惠寧，接替王志民出任中聯辦主任；據報，至遲當日佢已經喺香港開工做嘢。但香港人更加要留意嘅係，呢個上個月28號，即係只有10日左右前，先由中共官方落實改任全國人大財經委副主任委員嘅駱惠寧，一個禮拜之後就抽返出嚟香港坐鎮中聯辦，究竟係點樣唔尋常。

<figure>
<img src="https://web.archive.org/web/20200928113910im_/https://www.hkcnews.com/news_新聞/hk-discuss/2020/01/駱惠寧-中聯辦主任-20200107012441_123e_large.jpg" alt="">
<figcaption>從地方官退休的駱惠寧突然空降中聯辦，新官到任，香港很多人都坐立不安。美聯社</figcaption>
</figure>

睇返駱惠寧啲官場經歷，相比於唔少已經因反送中豁出去嘅香港人，城中啲權貴，就可能更要快啲自求多福。

呢兩日已經有資料指出，駱惠寧2016年調任山西省委書記後，兩三個月就擺出姿態，要改革當地過分倚賴「一煤獨大」嘅產業結構；最標誌一役，係佢2019年11月臨做完山西省委書記前，都仲要係中共中央機關刊物 [《求是》出文](https://web.archive.org/web/20200928113910/https://xueqiu.com/1886794746/136208649) ，話點樣喺黨總書記習近平指導下，經佢親身訪問同搞文宣，成功谷起省內啲風力發電廠，打擊省內產煤嚴重過剩嘅問題。而駱惠寧係呢方面嘅政績，可能比佢同時點樣執返正省內官場貪腐個問題，仲更關香港事。

此話何解？山西全省官民主力靠煤搵食，最遲已經係6、700年前明朝嘅事！即使到二十世紀，煤礦業仍一度佔山西全省超過一半財政收入，提供全省5%就業機會，佔全國煤炭生產量接近12%，而煤炭就一度佔全中國能源結構七成！睇返中共啲官場文化，煤礦業啲利益點盤根錯節，甚至講係省內一大「霸權」，都不為過。

一講到「霸權」，大家就自然諗到香港啲「地產霸權」，尤其依家講到駱惠寧過往一直同香港各路利益集團冇乜聯繫，呢啲霸權恐怕已經連向佢投誠都嚟唔切，何況係近呢幾個月動作多多，俾工聯會寸佢係「曱由王」嘅誠哥？

再講駱惠寧個後台。有人話駱惠寧唔係習派，但習近平都仍然咁破格任用，至少都反映到佢係習派所接受；再加上佢又被指出身江派系統，喺山西搞經濟啲成績又獲黨肯定，睇嚟團派至少都對佢冇乜太大意見。

調返轉講，正係駱惠寧喺山西做出成績，佢嗰種喺地方逐步捱上嚟嘅實幹型作風，最重要係佢識得乜嘢時候功歸聖上，乜嘢時候就自己埋頭苦幹，可能更加得習近平同佢親信啲歡心！查實，呢兩日好多人知佢2018年喺山西親自帶隊嚟香港招商，其間同林鄭月娥見過面嗰一次，原來係山西近20幾年嚟第一次咁高規格嚟香港嘅招商！

須知道，林鄭當初喺官場「響朵」，就係佢嗰種凡事親力親為死做爛做嘅作風，但送中條例一役可見，林鄭肯定唔多識中共官場啲走位同文化；呢樣嘢，駱惠寧肯定可以帶住林鄭之後點行！尤其係，當中共將反送中運動觸發港人啲離心，仍然定性係源於經濟方面啲深層次矛盾，林鄭之後點樣可更加執行到習近平啲意思，結果又令到習近平稱心如意，駱惠寧肯定會好好咁指佢點行就點行！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200928113910/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20200928113910im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
