---
title: "【數說區選】非原居民助素人打敗鄉紳　機場大叔：賣村屋愛錢就要同選票say goodbye"
date: "2019-11-27"
author: "眾新聞記者"
category: "眾聞"
tags:
  - "朱凱廸"
  - "CHU Hoi-dick"
  - "梁福元"
  - "「機場大叔」陳振哲"
url: "https://web.archive.org/web/20210712034117/https://www.hkcnews.com/article/25116/%E3%80%8C%E6%A9%9F%E5%A0%B4%E5%A4%A7%E5%8F%94%E3%80%8D%E9%99%B3%E6%8C%AF%E5%93%B2-%E6%9C%B1%E5%87%B1%E5%BB%B8-%E6%A2%81%E7%A6%8F%E5%85%83-25116/%E3%80%90%E6%95%B8%E8%AA%AA%E5%8D%80%E9%81%B8%E3%80%91%E9%9D%9E%E5%8E%9F%E5%B1%85%E6%B0%91%E5%8A%A9%E7%B4%A0%E4%BA%BA%E6%89%93%E6%95%97%E9%84%89%E7%B4%B3-%E6%A9%9F%E5%A0%B4%E5%A4%A7%E5%8F%94%EF%BC%9A%E8%B3%A3%E6%9D%91%E5%B1%8B%E6%84%9B%E9%8C%A2%E5%B0%B1%E8%A6%81%E5%90%8C%E9%81%B8%E7%A5%A8say-goodbye-"
original_url: "https://www.hkcnews.com/article/25116/%E3%80%8C%E6%A9%9F%E5%A0%B4%E5%A4%A7%E5%8F%94%E3%80%8D%E9%99%B3%E6%8C%AF%E5%93%B2-%E6%9C%B1%E5%87%B1%E5%BB%B8-%E6%A2%81%E7%A6%8F%E5%85%83-25116/%E3%80%90%E6%95%B8%E8%AA%AA%E5%8D%80%E9%81%B8%E3%80%91%E9%9D%9E%E5%8E%9F%E5%B1%85%E6%B0%91%E5%8A%A9%E7%B4%A0%E4%BA%BA%E6%89%93%E6%95%97%E9%84%89%E7%B4%B3-%E6%A9%9F%E5%A0%B4%E5%A4%A7%E5%8F%94%EF%BC%9A%E8%B3%A3%E6%9D%91%E5%B1%8B%E6%84%9B%E9%8C%A2%E5%B0%B1%E8%A6%81%E5%90%8C%E9%81%B8%E7%A5%A8say-goodbye-"
---

# 【數說區選】非原居民助素人打敗鄉紳　機場大叔：賣村屋愛錢就要同選票say goodbye

區議會選舉民主派大勝，多人空降新界鄉郊選區，挑戰一些自動當選或連任多年的鄉紳，結果勝出成為創造奇蹟的焦點，顯示鄉事勢力並非牢不可破。其中「機場大叔」 [陳振哲](https://web.archive.org/web/20210712034117/https://www.hkcnews.com/article/24946/%E3%80%8C%E6%A9%9F%E5%A0%B4%E5%A4%A7%E5%8F%94%E3%80%8D%E9%99%B3%E6%8C%AF%E5%93%B2-%E5%A4%A7%E5%9F%94%E5%8D%80-%E5%8D%80%E8%AD%B0%E6%9C%83%E9%81%B8%E8%88%89-24946/%E3%80%90%E5%8D%80%E9%81%B8%E6%89%93%E5%A4%A7%E4%BD%AC%E3%80%91%E3%80%8C%E6%A9%9F%E5%A0%B4%E5%A4%A7%E5%8F%94%E3%80%8D%E9%99%B3%E6%8C%AF%E5%93%B2%E7%A9%BA%E9%99%8D%E5%A4%A7%E5%9F%94%E6%9E%97%E6%9D%91%EF%BC%9A%E6%88%91%E5%93%8B%E5%91%A2%E4%BB%A3%E8%A6%81%E9%82%84) 在大埔林村谷選區報捷，以284票之差打贏連任三屆、獲鄉事派支持的經民聯陳灶良。商界出身、經營殯儀業生意的陳振哲向眾新聞表示，勝出部分原因在於原居民租賣村屋獲利，以致越來越多非原居民入村，分薄了原居民的選票，「永遠都係針無兩頭利，既愛金錢，就要同選票優勢say goodbye。」除了機場大叔之外，原來最成功在鄉郊打大佬的，是一位年僅24歲的學生方浩軒，他在元朗十八鄉中擊敗梁福元兒子梁明堅，大勝1540票。方浩軒說，勝出其中一個原因是梁明堅偏重鄉事派利益，促使非原居民的屋苑票投入非建制派，該區屋苑選民比鄉村選民多。

今屆區選全港投票率71.2%，較上屆2015年的47.01%，多出24.19個百分點。比起4年前，全港各個選區的投票率增長，介乎8.52至42.74個百分點，增長中位數是24.78個百分點。記者抽樣統計7個鄉郊選區（上屆非自動當選、非今屆新增選區），投票率增長超過中位數的有4個（林村谷、屯門鄉郊、坑口西、西貢市中心），民主派在該4個選區勝出；另外3個投票率增長低於中位數的（八鄉南、八鄉北、上水鄉郊），由建制派鄉紳獲勝，朱凱廸是在八鄉南落敗。

### **大埔林村谷**

經民聯陳灶良：3321票（47.95%）   
 **「機場大叔」陳振哲：3605票（52.05%）*當選**

投票人數：6926人（較上屆增加2340人）   
 選民人數： 9514人（較上屆減少699人）   
 **投票率：72.80%（較上屆增加27.89個百分點）**

<figure>
<img src="https://web.archive.org/web/20210712034117im_/https://www.hkcnews.com/news_新聞/hk-discuss/2019/11/2019區議會選舉-「機場大叔」陳振哲-20191127013915_12d8_large.jpg" alt="">
<figcaption>「機場大叔」陳振哲在投票日牽狗拉票。陳振哲Facebook照片</figcaption>
</figure>

陳振哲贏陳灶良284票，可謂險勝。陳振哲認為，今次勝出並非因為自己是「機場大叔」或者做過甚麼，而是因為反送中運動帶動公民覺醒，選民投下反建制的一票。「我自己去選都係呢個運動催生出嚟，呢個運動對我有影響，唔會對其他人無影響。我一路接觸嘅村民，佢哋俾我嘅反應好大部分都係因為呢個運動。舉例講，佢哋叫我多啲幫後生仔、多謝我出嚟發聲。」

以素人姿態挑戰鄉郊選區勝出，陳振哲形容是奇蹟，他出戰林村谷是因為其他區已被人霸位，揀淨這區可見有一定難度。他分析，今次勝出很大部分原因在於鄉村非原居民不斷增加：「可以咁講，有啲嘢係有前因後果。你唔起咁多村屋，就無咁多（非原居民）人住；無咁多人住，你自己原居民嘅勢力亦都大。你越起得多（村屋）、越賣得多出去，你銀包就脹咗，不過你嘅人口、你嘅票數咪分薄咗。永遠都係針無兩頭利，既愛金錢，就要同選票優勢say goodbye。」他認為勝出另一原因，在於一些對現狀不滿的原居民。

投票當日，陳振哲曾拖住一隻狗拉票，竟因而有人罵他，他無奈道：「城市就話啫，喺村大把人拖住隻狗啦。」他只得承認，必然有人不喜歡他。陳振哲指出，今次他和對手票數咬得緊，陳灶良所得票數亦是參選三次以來最多的，陳振哲認為其中部分原因是陳灶良「又唔係窮兇極惡」，不至於令選民反感。他形容陳灶良不是懶的議員、又關心動物權益，所以選情沒有一面倒；其他區或因為一些鄉事勢力太討人厭，才會大敗。他認為，大埔原居民相對友善、文明，不用擔心日後受到鄉紳勢力的威脅。

### **元朗十八鄉中**

**民主派「動元十八」方浩軒：4013票（60.57%）*當選**   
 （政治連繫不明）周葉銘：139票（2.10%）   
 鄉紳梁福元次子梁明堅：2473票（37.33%）

投票人數：6625人（上屆梁明堅自動當選，毋須投票）   
 選民數目：9047人（較上屆增加2398人）   
 **投票率：73.23%（上屆梁明堅自動當選，毋須投票）**

<figure>
<img src="https://web.archive.org/web/20210712034117im_/https://www.hkcnews.com/news_新聞/hk-discuss/2019/11/動元十八-方浩軒-2019區議會選舉-20191127022125_5cd1_large.jpg" alt="">
<figcaption>年僅24歲的「動員十八」方浩軒，首次參選即大勝。方浩軒Facebook照片</figcaption>
</figure>

元朗十八鄉中是2015年增設的選區，涵蓋多條鄉村，例如下攸田村、龍田村、馬田村，以及幾個私人屋苑「原築」、「溱柏」等。梁明堅是鄉紳梁福元的次子，上屆無對手之下自動當選。今屆梁明堅遭「動元十八」、年僅24歲的方浩軒挑戰，方浩軒是學生仍在攻讀海外設計管理碩士，卻以1540票之差「大炒」梁明堅。

方浩軒覺得，今次素人出戰報捷，背後的代價很大，「就係呢差唔多半年嘅社會運動，先令到大家會去投票給非建制或者非鄉事派嘅勢力。」票數拋離梁明堅，他認為原因有幾個：一、梁明堅偏重鄉事派利益，促使屋苑票落入方的手中，若以選民數目計，屋苑選民比鄉村選民多；二、村內不全是原居民，有一些是外來租戶，不受鄉事勢力動員；三、一些年輕原居民的支持。方浩軒指，有與長輩意見不合的年輕原居民會主動提出協助，但表明「不方便出面」。

方浩軒形容，投票當日感受到街坊支持，不少人會說「加油」、「投咗你喇」，但鄉事派在每個村口，甚至屋苑，都有4至6個人搭個紅帳篷、開張檯，見人就問投了票沒有、呼籲對方投3號梁明堅，令他一度對選情相當擔憂。方續指，十八鄉中選區幅員廣闊，有兩個票站，其中細票站主要是鄉村票，而這個票站的投票率較高，他更是擔心：「對於好多選區嚟講，投票率高就對民主派有利，但我有一個票站鄉村嘅比例比較高。咁投票率高嘅時候，我反而會諗，會唔會鄉事派嘅票係多呢？」直到點票階段，他坦言仍然驚會輸。

如今勝選，他坦言覺得比選前更擔心鄉事派勢力的威脅，要考慮辦公室設在哪、如何接觸各村村長。本身是元朗人的他指，最擔心的是仍在學的細佬，而自己晚上回家時都會盡量搭車、留心周圍環境。明年1月1日就任區議員，兼讀設計管理碩士的方浩軒，主要在晚間與周末上堂，他笑言：「我哋成日講笑咁講，當選區議員，都要做埋『sem已完（完成學期）』。」他指，順利的話將在2021年1月畢業。

回想參選原因，畢業於港大政治及行政學系的方浩軒，以往從沒想過從政，只因近月的社會氣氛才驅使他參選。他不想讓建制派取得席位，然後獲取資源以及建立社區網絡。他說：「擺街站主要都係宣傳自己，但有時啲街坊都會問起，話而家嘅抗爭手法或者社會情況。其實係好好嘅機會同佢哋解釋點解要咁樣做、點解呢半年會發展到咁樣。」他續指：「好老實講，佢唔會因為我講幾次即刻轉咗立場，但起碼佢哋肯聽我去講。」

### **元朗八鄉南**

**建制派黎永添：3799票（52.22%）*當選**   
 民主派「朱凱廸新西團隊」徐卓然：41票（0.56%）   
 民主派「朱凱廸新西團隊」朱凱廸：3435票（47.22%）

投票人數：7275人（較上屆增加2921人）   
 選民人數：10096人（較上屆增加920人）   
 **投票率: 72.06% （較上屆增加24.61個百分點）**

第二度挑戰八鄉南選區的民主派朱凱廸，以364票之差敗予鄉事派黎永添。八鄉南議席自1991年起均由鄉事派取得，可謂鄉事派囊中物。朱凱廸認為，鄉事派可以動員到原居民的機會，甚至比一般建制派的高，「所以我都幾意外有幾個喺元朗郊區，一啲素人打敗咗啲原本幾資深嘅議員。我覺得係，可能（鄉事派）有輕敵嘅成份，可能佢哋嘅判斷係基本盤就夠打，但係原來唔係，就輸喺無extra準備度。我嗰區個鄉事就......我諗部署得比較嚴密一啲（因為佢嘅對手係你？）係。我都了解到佢哋選舉團隊嘅建立上面，會揀一啲比較有策略嘅村長去做重要嘅職位、去幫手做動員。」

朱凱廸續指，「佢（鄉事派）最尾嗰個動員能力，我覺得係幾不可思議。因為佢對上兩次，無論選民人數幾大變化，原居民嘅數字係幾固定，所以對上兩屆（鄉事派）個基本盤都係攞2800票，無論挑戰佢嘅人攞700票定1400票，佢都係攞2800。」再加上今屆鄉事派換人出選，朱凱廸以為對家連2800票都未必攞足，「跟住我聽番鄉事嘅人講，佢哋都考慮到呢點，佢哋2800基本盤係攞唔足，可能要額外動員嘅buffer係1500，就爆咗上去。」

直到投票人數突破7000，朱凱廸有些信心，「雖然我覺得去到7000票我係有機會贏，但係，我都有個叫做『陰影』：其實佢哋可能有一個我哋唔掌握嘅動員能量係會爆發出嚟，而結果就係咁。」他說，原來自己對於年輕原居民的吸引力不如想像中高，略感失望。

不過，他認為自己落選不緊要，最緊要是下一步要怎樣挑戰鄉事勢力。雖然多名素人在鄉郊選區勝出，但地區經驗或不足，朱凱廸表示：「所以可能我輸咗都係好嘅，我咪得閒啲去幫其他村嘅議員，諗吓點做。確實係，喺選舉之前好多鄉村選區嘅候選人同我傾偈，諗個政綱。即係佢哋都無經驗，唔知點就撞落去，所以本身都好多溝通。贏咗之後都同佢哋講，可以合作多啲或者建立連線，去做好鄉村選區成個社區組織嘅工作。」

### **其他鄉郊選區：**

### **元朗十八鄉西**

**民主派「動元十八」司徒博文：3391票（49.76%）*當選**   
 報稱獨立的陳有鴻：344票（5.05%）   
 鄉事派梁福元：3080票（45.19%）

投票人數：6815人（上屆鄉事派程振明自動當選，毋須投票）   
 選民人數：10139人（較上屆增加355人）   
 **投票率: 67.22%（上屆鄉事派程振明自動當選，毋須投票）**

<figure>
<img src="https://web.archive.org/web/20210712034117im_/https://www.hkcnews.com/news_新聞/hk-discuss/2019/04/新界-梁福元-20190414223847_1cca_large.jpg" alt="">
<figcaption>鄉事派梁福元與次子梁明堅組「父子兵」參選，雙雙落敗。資料圖片</figcaption>
</figure>

### **元朗十八鄉北（包括7.21事件焦點南邊圍村）**

民主派「動元十八」劉晉宇：1602票（45.80%）   
 **鄉事派沈豪傑：1896票（54.20%）*當選**

投票人數：3498人（十八鄉北屬2019年新增選區，無法比較上屆數字）   
 登記選民：4960人（十八鄉北屬2019年新增選區，無法比較上屆數字）   
 **投票率：70.52%（十八鄉北屬2019年新增選區，無法比較上屆數字）**

### **西貢市中心選區**

民建聯吳仕福：2137票（45.59%）   
 **民主派「西貢鄉民」梁衍忻：2550（54.41%）*當選**

投票人數：4687人（較上屆增加2121人）   
 登記選民：6822人（較上屆增加622人）   
 **投票率：68.70%（較上屆增加27.32個百分點）**   


<figure>
<img src="https://web.archive.org/web/20210712034117im_/https://www.hkcnews.com/news_新聞/hk-discuss/2019/11/林鄭月娥-2019區議會選舉-吳仕福-20191127021746_1a09_large.jpg" alt="">
<figcaption>西貢吳仕福（右二）與林鄭月娥相識多年，林鄭選特首時曾站台。吳仕福做了西貢區議員25年，是西貢區議會主席，今屆落敗。葛珮帆Facebook照片</figcaption>
</figure>

### **上水鄉郊選區**

**鄉事派侯福達：3371票（56.56%）*當選**   
 獨立民主派侯曉彤：2589票（43.44%）

投票人數：5960人（較上屆增加552人）   
 登記選民：9343人（較上屆減少441人）   
 **投票率：63.79%（較上屆增加8.52個百分點）**

### **屯門鄉郊選區**

鄉事派陶錫源：2513票（39.83%）   
 **民主派張錦雄：3797票（60.17%）*當選**

投票人數：6310人（較上屆增加3938人）   
 登記選民：9148人（較上屆增加1445人）   
 **投票率：68.98%（較上屆增加38.18個百分點）**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712034117/https://www.hkcnews.com/aboutus/#subscribe)
