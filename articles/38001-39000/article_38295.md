---
title: "【安心出行】先登記後入座　食肆門口人頭湧湧　黃店憂客人資料外洩拒開晚市"
date: "2021-02-18"
author: "記者黎卓欣"
category: "眾聞"
tags:
  - "限聚令"
  - "禁堂食"
  - "安心出行App"
url: "https://web.archive.org/web/20210729094911/https://www.hkcnews.com/article/38295/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDapp-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-38295/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/38295/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDapp-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-38295/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【安心出行】先登記後入座　食肆門口人頭湧湧　黃店憂客人資料外洩拒開晚市

**今日起客人掃「安心出行」或填寫個人資料，食店方可恢復四人一桌及晚市堂食至10時。有餐廳憂客人資料外洩，亦質疑登記資料對防疫的成效，寧願放棄開放晚市，不要求食客留資料或掃安心出行。記者午飯時段走訪多間食肆及酒家，有年輕人稱不欲下載「安心出行」，寧自己下廚，有長者則稱不擔心使用程式洩漏私隱問題。也有不少人抵達食肆門口，才下載應用程式，導致店家門口人頭湧湧。**

有餐廳堅持不開放晚市，以免食客要掃安心出行，「榮少喇沙」是其中之一。餐廳門口貼上「為慶祝年初七，我哋晚市不設堂食」，午市時段大量年輕食客在門外輪候。

<figure>
<img src="https://web.archive.org/web/20210729094911im_/https://www.hkcnews.com/news_新聞/hk-discuss/2021/02/安心出行App-禁堂食-20210218145328_f78f_large.jpg" alt="">
<figcaption>榮少喇沙是堅持不開放晚市的餐廳之一，午市時段大量年輕食客在門外輪候。黎卓欣攝</figcaption>
</figure>

負責人阿榮質疑推行「安心出行」的成效：「疫情已經回落，點解仲要登記先可以恢復晚市呢？唔想執行政府唔知有冇效，但又要交香港人資料出去嘅政策。」

「榮少喇沙」原址在天水圍，屯門分店剛在去年12月尾開張。阿榮坦言，當初計劃新店會主力做堂食生意，晚市是主要收入來源之一，不過開張時已碰上晚市禁堂食，現時每晚平均只有20張外賣單。被問到會否擔心長遠難以營運，他苦笑說：「我一開舖就已經冇得堂食，邊有錢賺？會擔心嘅，不過相信香港人都習慣咗6點後無堂食，依家夜晚又唔係完全無單，都支持到嘅。」

<figure>
<img src="https://web.archive.org/web/20210729094911im_/https://www.hkcnews.com/news_新聞/hk-discuss/2021/02/安心出行App-禁堂食-20210218145336_2f76_large.jpg" alt="">
<figcaption>餐廳門口貼上「為慶祝年初七，我哋晚市不設堂食」。黎卓欣攝</figcaption>
</figure>

早前有餐廳列出不恢復晚市的黃店名單，呼籲市民支持，會否擔心對其他黃店造成壓力？阿榮說應該多予體諒：「如果真係專做夜晚生意，餐廳都冇辦法，真係需要開返晚市先營運到，例如酒吧咁樣，都體諒嘅。」

陳小姐在附近工作，順道買外賣。她質疑「安心出行」應用程式所需權限太多：「其實佢唔需要咁多資料，但又要拎咁多權限，覺得係喺背後做緊啲嘢，唔想畀市民知。」她又批評，政府要求餐廳須登記客人資料才能恢復堂食，如同威脅餐廳就範。

另一位等候堂食的陳小姐則稱未有下載安心出行：「我有我嘅自由，唔想畀人知我去過邊，科技嘅嘢越方便，就越危險。」她說，自己未有到美容院或健身的習慣，日後亦會特意光顧不恢復晚市的餐廳，以表支持。「要down（安心出行）寧願唔食，幫襯其他餐廳，或者自己煮。」

### 快餐店常客持舊型號手機： 次次填咁又麻煩咗啲

有快餐店門口設服務站及廣播，提醒顧客要先登記、後入座。填寫資料包括，姓名、電話、到訪日期及時間。進入餐廳後，須自行對摺放入紙箱。

店員著撐著拐杖的何伯伯掃描二維碼，他只能從口袋掏出舊型號、只具通話及短訊功能的手機，「我呢部無得整呢啲…」店內放了4部無人使用的電子點餐機，不過何伯伯卻選擇走到櫃檯前排隊點餐。他選了最近的空位坐下，放下剛購買的飽餐，斟了一杯熱水，向記者展示那部比手板還細小的舊手機。

<figure>
<img src="https://web.archive.org/web/20210729094911im_/https://www.hkcnews.com/news_新聞/hk-discuss/2021/02/禁堂食-安心出行App-20210218145315_d4e1_large.jpg" alt="">
<figcaption>何伯伯向記者展示只具通話及短訊功能的舊手機。黎卓欣攝</figcaption>
</figure>

他語氣帶點自豪地說，自己是快餐店的常客，昨日已有看電視新聞，「我知！今日開始要登記吖嘛！」但得悉以後每次進入餐廳都要登記資料，反問記者：「唔係淨係填一次咩？咁又麻煩咗啲…」

另亦有顧客在店外即場下載「安心出行」，60多歲的王女士稱不擔心有資料外洩問題：「方便啲！每次都咁樣填好麻煩！後生就驚個人資料啫，我哋唔怕，做錯事先驚畀人知資料。」不過十分鐘後，她仍未成功進入餐廳，錯過了早餐時段，並向職員求助：「個app轉咁耐都未download到嘅！」

<figure>
<img src="https://web.archive.org/web/20210729094911im_/https://www.hkcnews.com/news_新聞/hk-discuss/2021/02/安心出行App-禁堂食-20210218145343_2c21_large.jpg" alt="">
<figcaption>酒家亦恢復四人一桌，顧客進內前須掃描「安心出行」或先填表格，留下姓名及電話。黎卓欣攝</figcaption>
</figure>

酒家亦恢復四人一桌，顧客進內前須掃描「安心出行」或先填表格，留下姓名及電話。接待處前站滿高舉手機的茶客。有茶客對放寬社交距離措施感到欣喜：「我哋成日都嚟，四人好啲，可以一齊食。（每次要填資料麻煩嗎？）唔麻煩，佢要咪畀佢囉，留個電話啫。」也有老茶客不知如何下載「安心出行」：「Playstore即係點？邊個『公仔』先係？」他看著電話螢幕有點焦急：「唉！等吓囉，等唔到就留電話，唔係點？」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210729094911/https://www.hkcnews.com/aboutus/#subscribe)
