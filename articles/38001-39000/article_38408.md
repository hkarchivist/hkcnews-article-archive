---
title: "【學校復課 】中學校長專訪：準考生壓力大喊出嚟　老師情緒困擾要疏導"
date: "2021-02-22"
last_updated: "2021-02-22 18:00:18"
author: "記者黎卓欣"
category: "眾聞"
tags:
  - "中學校長"
  - "停課"
  - "復課"
url: "https://web.archive.org/web/20211026025604/https://www.hkcnews.com/article/38408/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-38415/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/38408/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-38415/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【學校復課 】中學校長專訪：準考生壓力大喊出嚟　老師情緒困擾要疏導

**農曆新年假期完結，學校可安排不多於全校三分之一的學生回校上課半日。要全校恢復半日面授課，則需全校教職員做定期檢測。天水圍有中學今日安排中五及中六學生復課，校長梁國豪說，可以復課對學生而言固然是開心事，孩子不用再日日待在家中，對家長來說其實也是「抖啖氣、歇一歇」的機會。實體課斷斷續續停了一年有多，梁國豪坦言，課程進度「要趕一定趕到，但效率又係另一回事」，故將以補課形式為同學補底，他又形容如何將沉迷於電子世界中的學生拉回現實，鼓勵人際溝通，將是學校的新挑戰。「始終唔淨係學業，多元發展都好重要。」課外活動仍需暫停，學校計劃將魔術、科學等元素融入日常課堂，冀助學生在疫境下全能發展。**

「佢哋（同學）緊係開心喇，咁耐無返!」香港中文大學校友會聯會張煊昌中學校長梁國豪笑說，停課了一段日子，同學今日返到學校，看上去比以前更精神。教育局規定，若全校教職員不做定期檢測，學校只可安排不多於全校三分之一的學生回校上課半日，梁國豪認為高年級學生課業較緊迫，須盡早備戰文憑試，故先安排中五中六學生回校，中一至四學生則輪流於下午回校兩小時對卷。

「希望畀佢哋有機會返吓嚟，見吓同學，唔洗日日喺屋企，唯一嘅活動就係打機同打機。」本已是低頭族的青少年，疫情下社交、課外活動中斷，連上課也移師網上，「喺屋企打咗成年機，點拉翻佢哋出嚟呢？」。

<figure>
<img src="https://web.archive.org/web/20211026025604im_/https://www.hkcnews.com/news_新聞/hk-discuss/2021/02/復課-學校-20210222155837_17ba_large.jpg" alt="">
<figcaption>中學生今日復課。黎卓欣攝</figcaption>
</figure>

理科出身的梁國豪，書架堆滿科學書籍，案頭放了一部機械人。本在中大讀理學，梁笑說自己是「中途出家」，跑去攻讀教育碩士，早年曾任一所中學副校長，去年接任張煊昌中學校長一職。上任半年，梁國豪坦言空降學校，對校園既有文化仍需理解，然而持續一年的疫情，使這位新任校長工作更艱鉅，「好彩老師都好緊張學生，唔介意付出多啲時間」。

實體課暫停一年有多，梁國豪說，課程進度「要趕一定趕到，但效率又係另一回事。」他形容，網上教學期間老師都各施各法，希望能保持教學質素：「有啲要求網課期間做quiz即時交，叫做mon住小朋友學習嘅進度，你話會唔會去到好似現實上堂咁呢，我都唔敢肯定得，啱啱先考完試，都要睇翻啲統計數據。」復課後，學校會評估考試成績，再安排課後網上補習班，讓同學追回落後的進度。

不過，中六同學需應對的，不止校內的常規測考，而是決定升學去向的文憑試。

> 中六同學好大壓力，12月嘅時候聽到要停課，佢哋喊㗎，因為好擔心會唔會12月停課前，就係佢哋最後一日上堂呢，佢哋會擔心個公開試會點呢。其實佢哋好需要老師陪住佢哋去成長，好想有實體課堂。

梁國豪說著說著摘下眼鏡，坦言心情矛盾：「個感覺好深刻，當你望住啲小朋友係度喊，咁但係...無奈個疫情又真係無辦法。」幸好最後趕及在公開試前復課，中六學生的學習休假，會由2月26日延至3月19日才開始。

<figure>
<img src="https://web.archive.org/web/20211026025604im_/https://www.hkcnews.com/news_新聞/hk-discuss/2021/02/中學校長-學校-復課-20210222155656_44ca_large.jpg" alt="">
<figcaption>校長梁國豪坦言，理解中六生的心情，但無奈要停課，使他心情矛盾。黎卓欣攝</figcaption>
</figure>

既然實體課是師生所渴望的，為何不全校老師接受檢測，全面恢復面授課堂？梁稱，在執行上有困難，老師要每兩星期自行做檢測，但同時各社區檢測中心又要應對餐飲等行業的需求，擔心檢測中心會不勝負荷。有老師反映，「一村人喺度排隊，唔敢行埋去」，怕有感染風險。加上家長亦表示「無謂令到學校同老師有對立面，不如唔好搞（全校復課）啦」，最終梁決定只恢復三分之一學生復課。

### 融合課外元素與常規課堂

疫情下課外活動一度暫停，同學已有一段長時間未有接觸學業以外的知識。學校於是安排初中生在家上「STEM堂」，將迷你電腦主機板寄到同學家中，隔著熒幕逐步學習組裝機械人。他又構思將英文與魔術結合，讓同學把握學習的黃金時期，全面發展個人潛能。

<figure>
<img src="https://web.archive.org/web/20211026025604im_/https://www.hkcnews.com/news_新聞/hk-discuss/2021/02/STEM-網上教學-20210222155814_971c_large.jpg" alt="">
<figcaption>學校安排初中生在家上「STEM堂」，將迷你電腦主機板寄到同學家中。黎卓欣攝</figcaption>
</figure>

對中學生而言，同窗之間的相處亦是校園生活不可或缺的部分。陸運會、旅行日相繼取消，同學唯盼著能拍攝畢業班相。梁國豪說，暫時打算安排攝影公司分三天來拍攝，成本相對較高，但仍希望為同學留下珍貴的回憶。

### 教學模式交替　老師壓力倍增

復課與否，並非紙上談兵，背後牽及整間學校硬件軟件的資源調配，如何分配人力物力，盡量讓每級學生都有機會回校上課，兼顧同學利益及老師的工作量，是學校管理層必須解決的難題。

> 我最擔心老師嘅情緒問題，（轉教學模式）老師都要時間適應......就算老師都會有好大情緒困擾。

梁早前安排同事上「正向思維」工作坊，望能幫助他們保持心理健康。「老師都要有正面嘅心理狀況，先可以幫助學生感受到陽光，希望慢慢一步一步嚟喇」。

訪問中梁校長多次說，「係好困難，學校唯有盡量做」。社會、疫情情況仍未明朗，面對未知的挑戰，這位新上任的「空降校長」唯有承諾：盡力做、盡量做。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211026025604/https://www.hkcnews.com/aboutus/#subscribe)
