---
title: "在未知中如常前行 — 破局之後　馬嶽的適應與思考"
date: "2021-02-11"
author: "記者鄭啟智"
category: "眾聞"
tags:
  - "國安法"
  - "馬嶽"
url: "https://web.archive.org/web/20210712054717/https://www.hkcnews.com/article/38206/%E5%9C%8B%E5%AE%89%E6%B3%95-%E9%A6%AC%E5%B6%BD-38206/%E5%9C%A8%E6%9C%AA%E7%9F%A5%E4%B8%AD%E5%A6%82%E5%B8%B8%E5%89%8D%E8%A1%8C-%E2%80%94-%E7%A0%B4%E5%B1%80%E4%B9%8B%E5%BE%8C-%E9%A6%AC%E5%B6%BD%E7%9A%84%E9%81%A9%E6%87%89%E8%88%87%E6%80%9D%E8%80%83"
original_url: "https://www.hkcnews.com/article/38206/%E5%9C%8B%E5%AE%89%E6%B3%95-%E9%A6%AC%E5%B6%BD-38206/%E5%9C%A8%E6%9C%AA%E7%9F%A5%E4%B8%AD%E5%A6%82%E5%B8%B8%E5%89%8D%E8%A1%8C-%E2%80%94-%E7%A0%B4%E5%B1%80%E4%B9%8B%E5%BE%8C-%E9%A6%AC%E5%B6%BD%E7%9A%84%E9%81%A9%E6%87%89%E8%88%87%E6%80%9D%E8%80%83"
---

# 在未知中如常前行 — 破局之後　馬嶽的適應與思考

「唔知道，仲諗緊。」馬嶽在訪問中，不下一次這樣說。

經歷反送中、國安法立法、民主派總辭，香港20多年來的「自由專制」賽局，在短短兩年間全面破局。專研香港政治與社會運動近30年，中大政治與行政學系副教授馬嶽對選舉的分析、對局勢的評論精闢透徹。但破局之後，帶給馬嶽的是落差與適應，是迷惘與思考。對於未來，他充滿未知，但他選擇如常前行。有人離開，馬嶽選擇留下，「繼續用返自己嘅方法做嘢」，像過去一樣研究香港。

<figure>
<img src="https://web.archive.org/web/20210712054717im_/https://www.hkcnews.com/news_新聞/hk-discuss/2021/02/馬嶽-20210211000852_2e16_large.jpg" alt="">
<figcaption>中大政治與行政學系副教授馬嶽。鄭啟智攝</figcaption>
</figure>

### **破局之後 — 落差與適應**

去年11月，人大DQ 4名民主派議員，隨後民主派總辭。馬嶽當時撰文，形容香港的「自由專制」賽局已經全面破局。「自由專制」是一國兩制下中央努力在香港經營的政治體制，保留高度司法獨立、相對獨立的立法會、新聞和言論自由等，向西方展示香港仍是「自由城市」，保持本港國際金融中心的地位。馬嶽解釋道：「你可以有自由，你可以享受一啲liberal institution （自由制度）嘅保護，但係唔會俾反對派攞到政權。」

隨著國安法、「DQ 4」壓毁了「自由專制」的最後一根稻草，這個賽局在馬嶽眼中已不復存在。選舉延期、法治被社會質疑、新聞和言論自由岌岌可危⋯⋯ 年逾50的馬嶽感慨，落差很大。

> **你會覺得嗰啲係define香港嘅嘢：公務員點樣做嘢，法院點樣做嘢，警察點樣做嘢⋯⋯ 我嗰個世代嘅人，係grow up with呢啲嘢，可能幾十年、成世人都係咁嘅context咁樣做。從讀書到出來做嘢，二、三十年都有一套規則、程序、rationale。但係嗰啲嘢似乎近幾年變得好快，於是乎個落差幾大。**

<figure>
<img src="https://web.archive.org/web/20210712054717im_/https://www.hkcnews.com/news_新聞/hk-discuss/2017/01/回歸-HK-中國-20170105221324_3812_large.jpg" alt="">
<figcaption>主權移交後24年，97前夕港人對自由破損的恐懼終於成真。資料圖片</figcaption>
</figure>

他續說，在七、八十年代成長的一代人，源於1997年將至，總會憂慮香港的自由會破損。要來的始終要來，這種97前夕的恐懼，在主權移交24年後成真。即使馬嶽早已預料自由終會破損，當這一天真的來到，他仍然難以適應環境突變。他說國安法立法後，政府頻頻超越自由原本的界線，社會理所當然地以為政府不會做的事竟然發生，例如拘捕記者。「二、三十年來，冇咩記者俾人拉過，跟住就有黎智英同蔡玉玲。」他坦言這帶來巨大的不安情緒，令社會失去了安全感。自由與犯法之間的界線變得模糊，馬嶽仍在摸索。

### **擔心被捕嗎？ 「It's a matter of probability」**

馬嶽多年來專研香港政治，包括選舉、民主化、公民社會發展和社會運動等。他的評論也相當尖銳，諷刺過政制事務局是「政治任務局」；721事件發生後，他撰文問：「特區高層在做些什麼？Is anybody home？」國安法立法後，馬嶽繼續書寫，出版新書：《反抗的共同體：二〇一九香港反送中運動》，紀錄整場反修例運動。

面對飄忽不定的國安法，馬嶽可曾想過有一天會被捕？他淡然地說：「風險梗有，it's a matter of probability。」他直言國安法下「probability」當然增加，但現在判斷未至於會因為評論時政而觸犯國安法，他的學術研究也沒有涉及港獨和外國勢力。不過他補充道：「當然大家都唔知道條線喺邊啦。」「呢輪冬天我都係全身黑色（衫），你話係咪一定唔會俾人拉？今時今日其實大家都唔知道。」

馬嶽處之泰然，反問記者： **「你會唔會感染COVID啊？咁你堂唔堂食啊？袁國勇話堂食有相當嘅風險，咁你信唔信啊？咁都係一個判斷啫，你有啲嘢要做㗎嘛，等如你堂食一樣。」馬嶽要做的事，自是繼續研究與評論。他笑說可能「出事」的言論都是公開的，「已經講咗」，講了十多年反而「唔識驚」。**

「林鄭月娥話唔會影響言論自由啊嘛，up to them to prove it⋯⋯ 如果take呢個講法seriously，2020年7月1日之前可以講嘅嘢，2020年7月1日之後都可以繼續講。」

<figure>
<img src="https://web.archive.org/web/20210712054717im_/https://www.hkcnews.com/news_新聞/hk-discuss/2021/02/馬嶽-20210211004227_240d_large.jpg" alt="">
<figcaption>馬嶽多年來經常評論時政、分析選舉。港台圖片</figcaption>
</figure>

### **研究香港 — 迷惘與思考**

破局之後繼續研究香港，馬嶽如此說：「多咗好多嘢可以研究，但係有好多嘢好似研究唔到。」 **國安法下政治格局與形勢的改變，帶來新的研究項目，但同時間亦影響研究環境。馬嶽說，研究的資料來源最受影響，被訪者有時候因為怕敏感，在訪談和問卷中不敢講真話，甚至拒絕接受訪問，都會影響研究質素。**

不過他認為，研究的壓力未有隨國安法增加。從事學術研究多年，馬嶽直言在香港一直都沒有百分百的學術自由，其中一個原因是政府的透明度低，資訊不夠開放。「學術研究總有啲嘢係做唔到㗎。你唔好咁天真啦，以為所有嘢都做到，有100%嘅學術自由，其實係無㗎。」

他憶述多年前研究功能組別時，曾向選舉事務處申請取用選民登記冊作問卷調查，但被當局以選民登記冊只能用於選舉相關用途拒絕。「咁我問，選舉研究係咪選舉相關用途？嗰個人話唔係，咁你都係啤一聲㗎。」他自問自答：「咁係咪冇學術自由？唔知啊，唔識答呢個問題。」

馬嶽說他近年較少研究選舉，集中研究社會運動與政商關係，現時手上的研究項目都與反送中運動有關。對於未來的研究方向，他坦言言之尚早。「你問我兩三年之後會做咩，我諗唔到嘅，未必好容易諗到。因為例如2018年我諗嘅研究project，2019年都冧鬼曬。即係你對政治發展嘅想像，例如2018年可能講緊運動低潮，跟住（2019年）砰一聲爆出來，變咗唔係好可以plan得好長遠。」

破局之後的香港彷彿置身迷宮，不知何去何從。馬嶽苦笑著說：「而家拆鬼咗（自由專制框架）之後，其實大家係唔知道用一個咩嘅新框架嚟理解香港。」

馬嶽直言還在思考應該用甚麼框架來分析香港，學術上也不一定要有確切框架才能分析香港。他認為即使香港的自由不再，但處境與中國仍有一段距離，如何分析香港的未來與影響香港自由的因素，仍需時間摸索。他說做學術時常都會感到困惑，縱然感到迷惘，也不會放棄知性上的追求。

「唔知道十年之後，大家諗返點樣classify這段時間，即係國安法立咗之後頭一年、頭兩年、頭三年香港係點樣嘅。」

<figure>
<img src="https://web.archive.org/web/20210712054717im_/https://www.hkcnews.com/news_新聞/hk-discuss/2020/07/港版國安法-維護國家安全委員會-20200707011607_35f9_large.jpg" alt="">
<figcaption>國安法立法後，馬嶽在思考應該用甚麼框架來分析香港。資料圖片</figcaption>
</figure>

馬嶽尚在思考如何分析香港，他也曾經撰文形容建制與民主派「都是不知如何玩下去」，他笑說可能連中央也在摸索該如何經營香港。「我都唔肯定中央政府而家係點樣（分析香港）㗎，佢都可能摸索緊，點樣喺佢哋嘅國安框架下，可以話到俾西方國家聽我哋仲有法治，仲係有相當嘅自由，一國兩制行穩致遠。」

他認為在國安法下，中央仍想減少香港問題帶來的傷害。「佢實際上都係care，因為佢對外宣傳仍然要講一國兩制冇受影響，法治冇受影響，司法獨立冇受影響，新聞自由冇受影響等。」

### **永不來臨的民主？**

2005年政改方案表決前夕，馬嶽以「永不來臨的民主？」為題撰文，寫道：「香港政制的一個基本矛盾，是憲制承諾了最終實現普選，但這個「最終」似乎永遠不會來臨。」

16年過去，民主化仍然遙遙無期。馬嶽說，他對於香港民主化一直不算十分樂觀，因為他相信中央政府是影響民主化的最重要因素，而中央對於民主的不信任態度，強調「愛國者治港」，過去多年都沒有改變。但他強調，中央的態度不會永不改變，「歷史證明任何（政治學上）linear嘅model都係錯㗎嘛！」

不過思考這個問題，馬嶽覺得不能過分悲觀，強調有不同因素影響民主化進程，不能一概而論說悲觀還是樂觀。「如果我問現在民主自由比兩年前好咗定差咗？咁梗係差咗啦。如果我問現在香港支持民主嘅人，係多過定少過兩年前？咁係多咗㗎喎。政治意識係高過定低過兩年前？係高咗㗎喎。」

> **如果所有嘢你都係抽曬negative嘅嘢出嚟講，咁就世界末日feel㗎啦。你問我嘅話，我會話唔係囉，實際上係有N咁多個因素影響民主進程。**

<figure>
<img src="https://web.archive.org/web/20210712054717im_/https://www.hkcnews.com/news_新聞/hk-discuss/2021/02/馬嶽-20210211000836_8c0c_large.jpg" alt="">
<figcaption>馬嶽覺得思考民主化問題不能過分悲觀。鄭啟智攝</figcaption>
</figure>

### **「繼續用返自己做嘢嘅方法去做嘢」**

對於未來，社會彌漫著一片悲觀情緒，大家在叩問「what will work？」。香港人現在可以怎樣做？馬嶽的答案十分簡單：「嘗試努力繼續用返自己做嘢嘅方法去做嘢。」

自由空間越收越窄，他說每個人都可以在原有的自由基礎下如常做事。「你繼續做得到的話，就冇越收越窄啦，越收越窄就係T+1差過T，T+2又差過T+1。咁你頂住咗，T+1等如T，就無越收越窄啦。」

身處歷史洪流，有人離開，馬嶽選擇留下，「繼續用返自己嘅方法做嘢」，像過去一樣研究香港。

> **好多人喺香港，每日都努力頂住，減慢變差嘅速度。多啲人留低，咁大家都頂得容易啲。**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712054717/https://www.hkcnews.com/aboutus/#subscribe)
