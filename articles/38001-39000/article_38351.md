---
title: "奶共華，等我塞錢入你袋啦！"
date: "2021-02-19"
author: "中產平民"
category: "眾說"
tags:
  - "李百全"
  - "何哲圖"
  - "余詠珊"
url: "https://web.archive.org/web/20210607131402/https://www.hkcnews.com/article/38351/%E4%BD%99%E8%A9%A0%E7%8F%8A-%E6%9D%8E%E7%99%BE%E5%85%A8-%E4%BD%95%E5%93%B2%E5%9C%96-38351/%E5%A5%B6%E5%85%B1%E8%8F%AF%EF%BC%8C%E7%AD%89%E6%88%91%E5%A1%9E%E9%8C%A2%E5%85%A5%E4%BD%A0%E8%A2%8B%E5%95%A6%EF%BC%81"
original_url: "https://www.hkcnews.com/article/38351/%E4%BD%99%E8%A9%A0%E7%8F%8A-%E6%9D%8E%E7%99%BE%E5%85%A8-%E4%BD%95%E5%93%B2%E5%9C%96-38351/%E5%A5%B6%E5%85%B1%E8%8F%AF%EF%BC%8C%E7%AD%89%E6%88%91%E5%A1%9E%E9%8C%A2%E5%85%A5%E4%BD%A0%E8%A2%8B%E5%95%A6%EF%BC%81"
---

# 奶共華，等我塞錢入你袋啦！

商務及經濟發展局局長奶共華邱騰華為咗上位，決心清算香港電台。冇計啦，香港電台擁有721同埋831兩件事件嘅真相，亦即係揸住香港政府同埋警隊嘅春袋，難怪奶共華同林鄭月娥咁緊張。特區政府今日（19日）發表港台管治及管理檢討報告，批評編輯管理制度缺失、問責意識薄弱、人力資源重疊，一句講曬就係唔妥你香港電台。所以同一日廣播處長梁家榮被提前解約，民政事務局副秘書長李百全將於3月1日接任。 冇幾耐之前，利君雅嘅合約亦都不斷被玩，你話有冇政治原因呢？不過今次奶共華出嘅招實在太低莊，計我話要玩就不如玩大佢，反正你哋都係想香港電台壽終正寢嘅啫！

<figure>
<img src="https://web.archive.org/web/20210607131402im_/https://www.hkcnews.com/news_新聞/hk-discuss/2021/02/李百全-梁家榮-廣播處長-20210220020643_1b3c_large.jpg" alt="">
<figcaption>民政事務局副秘書長李百全（左）空降港台，接替梁家榮出任廣播處長。</figcaption>
</figure>

香港電台嘅死罪就係報道真相。如果香港電台表示721事件同埋831事件香港警方表現英勇，相信梁家榮今日已經升職，可以取代淨係識擦鞋嘅奶共華。作為傳媒人，報道真相就係佢哋嘅天職，不過總有人係例外。例如曾經違反國安法，所以立場180度轉變，由當初係肥佬黎得力助手搖身一變成為第一文妓；另一個可能性當然就係衰十一。簡單嚟講就係畀人揸住春袋。所以當日香港電台做咗作為傳媒人嘅天職，跟住就瘋狂被奶共華清算，就算梁家榮都最後頂唔住，需要黯然下台。

奶共華去搵民政事務局副秘書長代替梁家榮，當然有一大堆所謂嘅理由或者藉口。不過咁樣做實在配合唔到總加速師嘅速度同效率。奶共華，等我教你啦！其實早兩日已經有最強人手可以接替，點解你咁蠢拉一個公務員落水呢？頭號親共傳媒TVB成功邀請曾志偉同王祖藍加盟擔任高層，余詠珊即刻被貶，何哲圖亦都同梁家榮同一下場。其實TVB已經幫奶共華幫到出面，但係奶共華實在太蠢，竟然上家不斷出沖都唔上牌，真係神仙都難救。

<figure>
<img src="https://web.archive.org/web/20210607131402im_/https://www.hkcnews.com/news_新聞/hk-discuss/2021/02/何哲圖-余詠珊-20210220004258_14c9_large.jpg" alt="">
<figcaption>搵余詠珊和何哲圖夫妻檔入主港台，好過李百全。蘋果日報資料照片</figcaption>
</figure>

搵個公務員去做廣播處長，肯定畀人鬧到飛街，因為李百全點睇都唔似有相關經驗。余詠珊同何哲圖就唔同啦，兩個都喺頭號親共媒體擔任高層，份CV贏李百全幾千條街。齊齊空降香港電台做話事人，唔單止可以塞住香港電台班公務員把口，更加可以搵佢哋兩個擔任政治任務。新聞部可以高薪挖角邀請袁志偉掌管；至於香港電台嘅劇集方面肯定唔使驚會有王宗堯演出獅子山下系列，以後交畀余詠珊打骰搵埋嗰班有線幫演出咪得囉，你唔係驚洪永城同黃翠如會違反國安法呀嘛！至於何哲圖就可以負責十大中文金曲頒獎典禮，將十大中文金曲頒獎典禮變成星夢幫嘅春茗，以後香港電台喺佢哋兩個嘅管治之下只會有愛國愛港藝人參演所有節目，音樂節目日以繼夜夜以繼日播星夢幫唱嘅歌，保證唔使一年港台即時畀你玩到殘，就算你唔再搞佢佢都會自然死亡。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210607131402/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210607131402im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
