---
title: "譚惠豬？"
date: "2021-03-07"
last_updated: "2021-03-07 16:31:54"
author: "中產平民"
category: "眾說"
tags:
  - "人大"
  - "全國人民代表大會"
  - "全国人大"
  - "譚惠珠"
  - "完善香港選舉制度"
url: "https://web.archive.org/web/20210630045203/https://www.hkcnews.com/article/38957/%E8%AD%9A%E6%83%A0%E7%8F%A0-%E5%AE%8C%E5%96%84%E9%A6%99%E6%B8%AF%E9%81%B8%E8%88%89%E5%88%B6%E5%BA%A6-%E4%BA%BA%E5%A4%A7-38958/%E5%85%A8%E5%9C%8B%E4%BA%BA%E6%B0%91%E4%BB%A3%E8%A1%A8%E5%A4%A7%E6%9C%83"
original_url: "https://www.hkcnews.com/article/38957/%E8%AD%9A%E6%83%A0%E7%8F%A0-%E5%AE%8C%E5%96%84%E9%A6%99%E6%B8%AF%E9%81%B8%E8%88%89%E5%88%B6%E5%BA%A6-%E4%BA%BA%E5%A4%A7-38958/%E5%85%A8%E5%9C%8B%E4%BA%BA%E6%B0%91%E4%BB%A3%E8%A1%A8%E5%A4%A7%E6%9C%83"
---

# 譚惠豬？

基本法委員會副主任譚惠珠近排真係好忙，睇電視見到佢嘅機會分分鐘仲多過要為科興疫苗解畫嘅袁國勇。 [譚惠珠被問到對於有人質疑方案令香港民主進程倒退時候表示](https://web.archive.org/web/20210630045203/https://www.thestandnews.com/politics/推倒選舉-建制力撐仍-民主-譚耀宗-選出不會排斥一國者-譚惠珠-愛國者治港別無他法/) ：「香港原本可以喺 2017 年普選，係中央、常委會畀，我哋拎到呢個機會，但畀啲反中亂港的人當時否定，佢哋偷咗我哋2017年普選行政長官的計劃」。譚惠珠，原來你真係蠢，唔係扮㗎！不如等我提提你，回歸以來香港選舉嘅變化啦。

<figure>
<img src="https://web.archive.org/web/20210630045203im_/https://www.hkcnews.com/news_新聞/hk-discuss/2021/03/基本法委員會-譚惠珠-20210307162347_2dab_large.png" alt="">
<figcaption>譚惠珠在北京出席人大會議接受記者視訊訪問截圖。</figcaption>
</figure>

其實香港嘅選舉制度，自從回歸以來都係由中央決定。想當年回歸前，外國勢力、反中亂港分子彭定康改革立法局選舉，將九個功能組別大幅提升民主成份，亦即係所謂嘅新九組。但係由於中央不接受相關安排，所以最後一屆立法局議員冇辦法順利過渡，香港在回歸初期曾經出現過臨時立法會。然後每一屆立法會選舉組成方法都係由中央決定。就以上一屆選舉為例，被取消的五個區議會第二界別議席，還有五個地區直選議席，亦都係中央首肯先至可以設立。

大家仲記唔記得當年嘅中聯辦密室談判呢？2010年5月24日，時任中聯辦副主任李剛與民主黨三名核心成員何俊仁、劉慧卿及張文光會面，提出「改良方案」。冇錯，今時今日被認為唔完善所以需要完善嘅選舉制度，就係中央政府親自落實嘅。咁樣點解11年後，一個自己推出嘅方案要交俾自己完善佢呢？去到呢度，究竟譚惠珠明唔明白自己講緊啲乜？想當年如果香港人接受所謂嘅普選方案，你真係以為香港有普選？今時今日你自己支持要完善嘅方案、亦即係你哋成日話有問題嘅方案，咪就係中央自己提出來嘅方案囉！當訂立方案嘅人可以不斷搬龍門，將當年自己推出嘅方案推倒，你估吓如果當年香港人接受所謂嘅普選方案，然後出現亂局，相關嘅方案仲會唔會可以繼續呢？點解譚惠珠認為2014年嘅普選方案有金剛不壞之身，去到2021年中央都唔會摧毁佢，相反2010年嘅選舉改革方案就可以喺11年後被改到體無完膚呢？唔通譚惠珠想問是2014年同2010年中央領導人有唔同，所以相關選舉制度都唔同，一個可以今日的我打倒昨日的我，另一個就可以永續？莫非自己話愛國愛港嘅譚惠珠想暗示俾我哋聽佢自己歸咗邊，只會支持某一個派系嘅中央領導人？

[保安局長李家超發表網誌](https://web.archive.org/web/20210630045203/https://www.sb.gov.hk/chi/articles/articles_2021_03_06.html) 批評本港現行的選舉制度存在明顯漏洞和缺陷。李家超我想提一提你，其實香港現行嘅選舉制度，係之前中央政府決定㗎。你表示本港現行選舉制度存在明顯漏洞和缺陷，你係咪想講之前嘅中央領導人揸流攤？唔知你想批評鄧小平、江澤民、朱鎔基定係胡錦濤呢？我淨係知道你咁樣講其實係違反緊國安法。作為保安局局長，竟然夠膽鬧中央政府為香港帶來一個有明顯漏洞同缺陷嘅選舉制度，究竟你係咪想作反？呢一刻，李家超之心路人皆知。

人人都知中央嘅嘢一定係美好，而家譚惠珠又鬧，李家超又鬧， 個個都認為中央政府認可嘅特首同埋立法會選舉制度有問題，究竟你想講邊個國家領導人有問題呢？佢哋唔通都違反港區國安法，刻意製造一個存在明顯漏洞和缺陷嘅選舉制度俾香港？我就唔夠膽咁講啦！邊個夠膽批評中央過去20幾年來為香港定立嘅選舉制度先！

譚惠珠你老啦，無謂成日接受訪問辛苦自己。你講呢番說話， 似乎暗示緊你可能還有一啲退化性嘅老人病，所以分析能力低於常人。既然紫荊黨都成立咗，不如將接受訪問呢啲重任交俾後生一代，好過成日講一啲唔合邏輯嘅說話，比大家笑啦！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630045203/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210630045203im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
