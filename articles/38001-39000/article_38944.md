---
title: "你愛國嗎？"
date: "2021-03-06"
author: "中產平民"
category: "眾說"
tags:
  - "岳飛"
  - "戊戌六君子"
  - "愛國者治港"
url: "https://web.archive.org/web/20210712055527/https://www.hkcnews.com/article/38944/%E6%84%9B%E5%9C%8B%E8%80%85%E6%B2%BB%E6%B8%AF-%E5%B2%B3%E9%A3%9B-%E6%88%8A%E6%88%8C%E5%85%AD%E5%90%9B%E5%AD%90-38944/%E4%BD%A0%E6%84%9B%E5%9C%8B%E5%97%8E%EF%BC%9F"
original_url: "https://www.hkcnews.com/article/38944/%E6%84%9B%E5%9C%8B%E8%80%85%E6%B2%BB%E6%B8%AF-%E5%B2%B3%E9%A3%9B-%E6%88%8A%E6%88%8C%E5%85%AD%E5%90%9B%E5%AD%90-38944/%E4%BD%A0%E6%84%9B%E5%9C%8B%E5%97%8E%EF%BC%9F"
---

# 你愛國嗎？

個個都講愛國，唔通個個都知咩叫做愛國咩？一句愛國者治港，個個建制派衝出嚟，你一言我一語，講到自己好愛國咁樣。其實佢哋真係知道乜嘢叫做愛國咩？我淨係知佢哋好多人有外國護照。不如大家睇下以下幾個例子，嘗試從中國歷史領悟一下愛國嘅真諦。

### 究竟岳飛愛唔愛國？

<figure>
<img src="https://web.archive.org/web/20210712055527im_/https://www.hkcnews.com/news_新聞/hk-discuss/2018/01/岳飛-何君堯-殺無赦-20180119152037_1d8c_large.png" alt="">
</figure>

究竟岳飛愛唔愛國？喺2021年嘅時候，好多人都話岳飛真心愛國， [當中包括何君堯](當岳飛遇上何君堯) 。不過愛國呢回事並唔係幾百年後交畀一班未見過岳飛嘅人去判斷嘅。紹興十年（1140年），金太祖四子完顏兀朮毀盟攻宋，岳飛揮師北伐，進軍朱仙鎮。宋高宗一意求和，以十二道金字牌下令退兵，岳飛被迫班師。紹興十二年（1142年1月），岳飛遭「莫須有」的謀反罪名，迫令其自盡，其長子岳雲和部將張憲皆早岳飛一個月先被害。

錢穆的《國史大綱》認為「高宗決心對內加強統治，而無意於對外恢復」，所以「 岳飛不得不殺」。岳飛統帥全國五分之三兵力後，金人欲立欽宗之子為傀儡，岳飛莽撞請求高宗早日解決皇位繼承人問題，乞請正皇子之名，以定民心，沮金人之謀。高宗當時不悅：「握重兵於外，此事非卿所當預也」。《帝國政界往事》提出觀點， 認為下令殺岳飛者其實是高宗，岳飛觸犯了皇家最大的忌諱：手握重兵的武將對皇位繼承感興趣，令皇帝相信他野心太大，遂起殺心。

<figure>
<img src="https://web.archive.org/web/20210712055527im_/https://www.hkcnews.com/news_新聞/hk-discuss/2021/03/國安法-愛國者治港-岳飛-20210306200603_92ee_large.jpg" alt="">
</figure>

如果以2020年定立嘅國安法作為標準，岳飛所犯嘅法例就唔係莫須有，而係危害國家安全罪。岳飛統領全國六成兵力，堅持同外國勢力決戰，但係呢一刻宋高宗諗住以和為貴。岳飛不但自把自為，違背宋高宗嘅立場走去打仗，仲走去要求宋高宗早日解決王位繼承人問題，你估相關行為喺香港或者今時今日嘅中國係咪法例所容許嘅呢？睇返港區國安法條文，其實你可以話岳飛所犯下嘅罪行就係第二十九條——勾結外國或者境外勢力危害國家安全罪，對香港特別行政區政府或者中央人民政府制定和執行法律、政策進行嚴重阻撓並可能造成嚴重後果。只可惜當年並冇國安法，如果唔係就唔需要用莫須有呢條罪名起訴岳飛啦。宋高宗求和，岳飛就走去打仗，根本就係對中央人民政府制定和執行政策進行嚴重阻撓並可能造成嚴重後果。一句到尾拉得，仲要唔可以保釋㖭。

### 清末戊戌六君子又愛唔愛國呢？

<figure>
<img src="https://web.archive.org/web/20210712055527im_/https://www.hkcnews.com/news_新聞/hk-discuss/2021/03/戊戌六君子-清朝-20210306175338_2df6_large.jpg" alt="">
<figcaption>清末「戊戌六君子」：（上排左起）譚嗣同、楊銳、林旭；（下排左起）劉光第、楊深秀、康廣仁。照片來源：每日頭條</figcaption>
</figure>

另一批例子就係清朝末年嘅戊戌六君子。大清光緒二十四年，戊戌變法最初由慈禧太后默許、光緒帝主導，深入經濟、軍事、政治 及官僚制度等多個層面，希祈中國走上君主立憲的道路。呢次戊戌變法得到光緒皇帝嘅支持同認可，而且變化嘅目標就係對抗外國勢力。點知理論上真正國家領導人光緒帝有意通過維新派奪回權力，而且有維新派首領康有為建議將慈禧太后囚禁、暗殺的傳聞， 從而惹怒本身並唔係國家領導人嘅慈禧，加上以慈禧為首的清朝當權保守勢力，亦即係光緒皇帝理論上嘅下屬，擔心變法中的計劃會步上朝鮮乙未事變的後塵，因而發動了戊戌政變 ，戊戌變法僅經歷了103日就告終。維新派首領康有為逃往天津，梁啟超逃入日本駐北京大使館，譚嗣同等維新人士陸續被捕殺害，光緒帝則被軟禁於中南海瀛臺，慈禧重新當政。

<figure>
<img src="https://web.archive.org/web/20210712055527im_/https://www.hkcnews.com/news_新聞/hk-discuss/2019/02/戊戌政變-戊戌六君子-斬首-20190218130119_26d2_large.jpg" alt="">
<figcaption>慈禧下令斬首處決「戊戌六君子」。網絡照片</figcaption>
</figure>

好啦，問題又嚟喇。究竟戊戌六君子係唔係愛國呢？佢哋呢批維新派，明明就係幫國家領導人做事，希望對抗外國勢力，唔係愛國嘅行為咩？不過呢班根據 2021年法律嚟講應該當做愛國人士嘅戊戌六君子，得罪咗並唔屬於國家領導人嘅慈禧太后，結果被當作反中亂港分子。梁啟超走入日本駐北京大使館，點解咁似部分黃絲黑暴嘅行為呢？光緒皇帝被軟禁在中南海瀛臺，究竟相關行為應該當作撥亂反正，定係違反港區國安法？媽，我好亂呀。究竟乜嘢叫做愛國，乜嘢叫做叛國？究竟岳飛係愛國愛港人士定係叛國賊？戊戌六君子所作所為究竟係精忠報國，定係帶頭叛國？幫國家領導人光緒皇帝做嘢，尤其係取得光緒本身應該擁有嘅權力， 係合情合理定抑或顛覆國家政權？

等我同大家開估啦，愛國嘅重點並唔係你有幾愛國，而係當時嘅真正國家領導人覺得你愛唔愛佢。就算你好似岳飛一樣走去對抗外國勢力，只要宋高宗覺得你唔愛國，你就係唔愛國。至於戊戌六君子，就算幫理論上嘅國家領導人做嘢都冇用，因為真正掌權嘅人其實自己係參與緊篡奪國家領導人權力嘅行為，所以只要你做出理論上好愛國嘅行為，想幫皇帝撥亂反正，你都會被正在篡奪國家權力嘅人當成叛國者，一樣被國安法清算。

#### 嗰啲喺度話愛國者治港係國際標準嘅人，其實真係未讀過中國歷史，並不知道愛國為何物。你話你愛國，但係國家覺得你唔夠愛國你就係唔愛國，咁簡單嘅邏輯你明唔明？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712055527/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210712055527im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
