---
title: "安心出行最安心"
date: "2021-02-28"
author: "中產平民"
category: "眾說"
tags:
  - "薛永恆"
  - "安心出行App"
  - "名潮食館群組"
url: "https://web.archive.org/web/20210629045025/https://www.hkcnews.com/article/38623/%E5%AE%89%E5%BF%83%E5%87%BA%E8%A1%8Capp-%E8%96%9B%E6%B0%B8%E6%81%86-%E5%90%8D%E6%BD%AE%E9%A3%9F%E9%A4%A8%E7%BE%A4%E7%B5%84-38623/%E5%AE%89%E5%BF%83%E5%87%BA%E8%A1%8C%E6%9C%80%E5%AE%89%E5%BF%83"
original_url: "https://www.hkcnews.com/article/38623/%E5%AE%89%E5%BF%83%E5%87%BA%E8%A1%8Capp-%E8%96%9B%E6%B0%B8%E6%81%86-%E5%90%8D%E6%BD%AE%E9%A3%9F%E9%A4%A8%E7%BE%A4%E7%B5%84-38623/%E5%AE%89%E5%BF%83%E5%87%BA%E8%A1%8C%E6%9C%80%E5%AE%89%E5%BF%83"
---

# 安心出行最安心

香港終於成功研發一個可以幫武漢肺炎疫情清零的應用程式，就係安心出行啦。安心出行應用程式唔單止保證可以幫疫情達到清零效果，更加威出國際，絕對係香港人嘅驕傲。

<figure>
<img src="https://web.archive.org/web/20210629045025im_/https://www.hkcnews.com/news_新聞/hk-discuss/2021/02/薛永恒-名潮食館群組-安心出行App-20210228120127_87fb_large.png" alt="">
<figcaption>創科局局長薛永恒認為香港是國際都會，唔排除外地香港人等唔切返香港就先提早下載安心出行App。</figcaption>
</figure>

安心出行應用程式梗係巴閉啦！唔單止香港人會下載來用，就連非洲同埋你可能連名都未聽過嘅島國人民都一樣去下載。「安心出行」在「健康與健身」類應用排名第一的地方包括：安提瓜和巴布達、百慕大、巴哈馬、伯利茲、佛得角、斐濟、密克羅尼西亞、幾內亞比紹、冰島、開曼群島、尼日爾、巴布亞新幾內亞、所羅門群島、特克斯和凱科斯群島、英屬處女群島。以上嘅國家及地區有幾多個知佢哋喺邊，又聽過佢哋個名嘅呢？創科局局長薜永恆話香港係國際大都會，所以唔排除移居當地嘅香港人提早下載相關應用程式，等返到香港可以使用。但係有幾多香港人移民呢啲地方，真係要問鍾景輝知唔知道，話曬鍾景輝曾經拍過尋找他鄉的故事。但係呢啲地方全部畀香港封咗關，就算想返嚟香港都要隔離21日，究竟有乜嘢驅使呢班唔知存唔存在喺地球上面嘅已經移居非洲嘅香港人，提早21日以上下載相關應用程式呢？唔通非洲嘅5G網絡仲發達過香港，所以下載速度更快，等唔切我21日時間要一早下載定？

究竟呢個應用程式點樣可以幫香港疫情達到清零嘅效果呢？睇睇呢單新聞你就會明㗎喇。尖沙咀 K11 Musea 食店「名潮食館」出現大爆發感染，至今已有超過40宗感染，包括食客和員工。話說有一位人士曾經喺2月18號到訪呢間食店，更加用咗安心出行應用程式登記。 [點知九日之後，仲未收到任何來自應用程式嘅風險通知](https://web.archive.org/web/20210629045025/https://www.thestandnews.com/society/特稿-曾到爆疫-名潮食館-食客-嘟-完安心出行-9-日至今零通知-局長又話一定有/) 。

副政府資訊科技總監黃志光出席疫情記者會時強調安心出行運作正常，表示衛生防護中心已經將出行紀錄廣播咗，理論上所有安心出行用戶都會收到，就算與確診者同處一場所的時間只係一分鐘重疊時間，都會收到相關風險通知。其實呢個應用程式最大功能當然就係幫疫情清零。只要冇廣播就代表大家冇風險，情況就好似內地曾經將無症狀感染者不納入確診人士名單一樣。一句到尾，收唔到通知即係表示冇風險，所以唔需要檢測，唔驗就唔會有確診，只要呢個循環一路滾落去，相信疫情要清零冇難度。安心出行應用程式有幾有效，一單名潮食館大爆發就成功顯示出嚟。呢個策略叫做維穩，唔通大家連咁簡單嘅哲學都唔識？

香港成日都畀人話冇創科，其實呢個講法一啲都唔公平。香港嘅創科並唔係研發一部電動車或者一部智能電話，係一個維穩工具。一個應用程式可以收取你嘅出行紀錄，同時選擇性發布信息，等大家以為自己好安全，唔使接受檢測，咁樣無症狀感染人士就唔會被發現，最後政府公佈嘅感染數字就可以不斷創新低。只要創科局繼續有薛永 恆嘅領導，相信香港成為亞洲區維穩科技研發中心指日可待。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629045025/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210629045025im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
