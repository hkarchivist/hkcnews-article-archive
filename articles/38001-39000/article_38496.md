---
title: "財政預算案民政事務總署預算睇真D"
date: "2021-02-24"
last_updated: "2021-02-24 23:29:51"
author: "特約轉載"
category: "眾說"
tags:
  - "區議員"
  - "區議會"
  - "財政預算案2021"
url: "https://web.archive.org/web/20210712055042/https://www.hkcnews.com/article/38496/%E8%B2%A1%E6%94%BF%E9%A0%90%E7%AE%97%E6%A1%882021-%E5%8D%80%E8%AD%B0%E6%9C%83-%E5%8D%80%E8%AD%B0%E5%93%A1-38496/%E8%B2%A1%E6%94%BF%E9%A0%90%E7%AE%97%E6%A1%88%E6%B0%91%E6%94%BF%E4%BA%8B%E5%8B%99%E7%B8%BD%E7%BD%B2%E9%A0%90%E7%AE%97%E7%9D%87%E7%9C%9Fd"
original_url: "https://www.hkcnews.com/article/38496/%E8%B2%A1%E6%94%BF%E9%A0%90%E7%AE%97%E6%A1%882021-%E5%8D%80%E8%AD%B0%E6%9C%83-%E5%8D%80%E8%AD%B0%E5%93%A1-38496/%E8%B2%A1%E6%94%BF%E9%A0%90%E7%AE%97%E6%A1%88%E6%B0%91%E6%94%BF%E4%BA%8B%E5%8B%99%E7%B8%BD%E7%BD%B2%E9%A0%90%E7%AE%97%E7%9D%87%E7%9C%9Fd"
---

# 財政預算案民政事務總署預算睇真D

【撰文：中西區區議員葉錦龍】

今日財政預算案公布，除咗大家好關注嘅放數比失業人士但唔肯比失業救濟金、唔肯派錢但係每個月1千電子購物券送錢比支__寶等公司使等等，仲有各個部門嚟緊一年可使嘅預算，都會喺預算案公布時同時比大家睇到。等我哋透過睇下今年民政事務總署嘅預算，去睇睇舊年一年區議會嘅成績。

政府一邊同議員講，唔可以喺區議會討論全港性議題，一邊原來舊年全年已就住全港議題諮詢區議會337次，比2019年嘅402次少咗65次。咁政府比區議會諮詢D乜內容？包括食環署綠色殯葬等等，由政府遞落嚟嘅文件咁囉（但係就唔比議員提全港議題）。而政府預計仲會喺2021年有300次就全港議題諮詢區議會，除開18區即係一年得16個議題？

<figure>
<img src="https://web.archive.org/web/20210712055042im_/https://www.hkcnews.com/news_新聞/hk-discuss/2021/02/區議會-財政預算案2021-20210224174556_3007_large.png" alt="">
<figcaption>2021財政預算案截圖。</figcaption>
</figure>

至於地區事務，舊年2020年，區議會已經討論咗4070次，係比起2019年（即係上一屆區議會最後一年）嘅2801次，足足多左1269次（+45%）！證明各位議員同事喺過往一年係大幅度咁掘出咗唔同嘅社區議題，加強積極監察政府抗疫工作，並唔係如民政事務局局長同埋特首所講係失效嘅。

至於社區參與計劃撥款（CI Funding），照數字睇就係大幅減少咗，項目數由2019年嘅34474次跌落9769次（-71%），但係受眾人次只是由1870萬跌落850萬（-54%）。反映就算因為疫情以及民政唔批錢批准D活動同研究，區議會平均每項活動受眾人數係升咗（雖然政府就賴係區議會批准活動數量跌咗）。2021年政府預算區議會批錢的活動數目會回復到32342項，同2019年相若，但參與人數仍然係2019年數字projection的1250萬人次。

<figure>
<img src="https://web.archive.org/web/20210712055042im_/https://www.hkcnews.com/news_新聞/hk-discuss/2021/02/財政預算案2021-區議會-20210224174637_2388_large.png" alt="">
<figcaption>2021財政預算案截圖。</figcaption>
</figure>

<figure>
<img src="https://web.archive.org/web/20210712055042im_/https://www.hkcnews.com/news_新聞/hk-discuss/2021/02/區議會-財政預算案2021-20210224174817_2473_large.png" alt="">
<figcaption>2021財政預算案截圖。</figcaption>
</figure>

議員同事們就知道今年議員酬金，政府話跟CPI調整係減咗嘅。但睇翻經常帳，明明預算話部門減咗位，但係喺部門人工開支方面，2020年卻不減反升左2243萬。相反，區議員酬金同OER實報實銷開支部份卻跌左2979萬…

簡單睇完以上預算嘅數字，究竟係區議會太做得嘢、民政署做唔到嘢、民政局唔識睇數字，定係政府打壓區議會肥自己呢？大家心中有數。

本文原載 [筆者Facebook](https://web.archive.org/web/20210712055042/https://www.facebook.com/samyip.iwdm/posts/1409246519424672)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712055042/https://www.hkcnews.com/aboutus/#subscribe)

---

![博客 | 特約轉載](https://web.archive.org/web/20210712055042im_/https://www.hkcnews.com/uploads/avatars/b9253e8a-10e3-49ef-b6c4-24b3101fd809.png?1997537264)

**博客 | 特約轉載**


