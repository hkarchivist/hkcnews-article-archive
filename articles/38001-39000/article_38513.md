---
title: "失業劏房戶拒借失業貸款：都係要還　有人批邏輯荒謬籲反擊：買iBond放咗佢賺幾舊"
date: "2021-02-24"
last_updated: "2021-02-24 22:27:34"
author: "眾新聞記者"
category: "眾聞"
tags:
  - "失業"
  - "財政預算案2021"
  - "失業貸款"
url: "https://web.archive.org/web/20210712055052/https://www.hkcnews.com/article/38513/%E8%B2%A1%E6%94%BF%E9%A0%90%E7%AE%97%E6%A1%882021-%E5%A4%B1%E6%A5%AD-%E5%A4%B1%E6%A5%AD%E8%B2%B8%E6%AC%BE-38513/%E5%A4%B1%E6%A5%AD%E5%8A%8F%E6%88%BF%E6%88%B6%E6%8B%92%E5%80%9F%E5%A4%B1%E6%A5%AD%E8%B2%B8%E6%AC%BE%EF%BC%9A%E9%83%BD%E4%BF%82%E8%A6%81%E9%82%84-%E6%9C%89%E4%BA%BA%E6%89%B9%E9%82%8F%E8%BC%AF%E8%8D%92%E8%AC%AC%E7%B1%B2%E5%8F%8D%E6%93%8A%EF%BC%9A%E8%B2%B7ibond%E6%94%BE%E5%92%97%E4%BD%A2%E8%B3%BA%E5%B9%BE%E8%88%8A"
original_url: "https://www.hkcnews.com/article/38513/%E8%B2%A1%E6%94%BF%E9%A0%90%E7%AE%97%E6%A1%882021-%E5%A4%B1%E6%A5%AD-%E5%A4%B1%E6%A5%AD%E8%B2%B8%E6%AC%BE-38513/%E5%A4%B1%E6%A5%AD%E5%8A%8F%E6%88%BF%E6%88%B6%E6%8B%92%E5%80%9F%E5%A4%B1%E6%A5%AD%E8%B2%B8%E6%AC%BE%EF%BC%9A%E9%83%BD%E4%BF%82%E8%A6%81%E9%82%84-%E6%9C%89%E4%BA%BA%E6%89%B9%E9%82%8F%E8%BC%AF%E8%8D%92%E8%AC%AC%E7%B1%B2%E5%8F%8D%E6%93%8A%EF%BC%9A%E8%B2%B7ibond%E6%94%BE%E5%92%97%E4%BD%A2%E8%B3%BA%E5%B9%BE%E8%88%8A"
---

# 失業劏房戶拒借失業貸款：都係要還　有人批邏輯荒謬籲反擊：買iBond放咗佢賺幾舊

今年財政預算案未有回應民間設立失業援助金的訴求，改為推出失業貸款，上限借8萬元；同時亦未有派錢，改為派發$5,000元電子消費券，更要分五期發放，最快要等到暑假才開始接受登記。其他派糖措施亦縮水，包括沒有公屋免租一個月、只多發半個月綜援等。基層及失業人士又點睇？有失業人士表明會借盡8萬元貸款，先用來抽iBond，再買公用股收息，「話畀政府聽我哋用腦思考，佢荒謬，我哋合理應對。我相信冇一個國家嘅政府會叫人失業嘅時候借錢！」

<figure>
<img src="https://web.archive.org/web/20210712055052im_/https://www.hkcnews.com/news_新聞/hk-discuss/2017/07/社會地產-租金-劏房-20170731084837_28cc_large.jpg" alt="">
<figcaption>政府擬推出失業貸款，上限借8萬元。資料圖片</figcaption>
</figure>

### 【$5,000元電子消費券，啱唔啱洗？】

陳女士與丈夫及兒子3人住在80尺劏房，每月最大支出是$3,600租金以及膳食開支。消費券初步設計分5個月發放，每月發放1,000港元，並設有1個月期限，陳女士認為不設實際，「其他咩都可以慳啲洗，我好少買其他嘢，如果我嗰個月買唔到係咪冇咗？電子嗰啲交租、水電費都唔得，我情願佢直接派$5,000畀我， **佢畀現金我哋都可以用嚟交租。** 」

現職司機的陳先生亦覺得政府直接派錢更好，「而家淨係電子消費券都冇咩用啦，一日一個午餐都唔夠啦。你$1,000一個月，除開平均一日30幾蚊，食個午餐都40幾蚊啦。係叫做好過冇，我情願佢直接派錢好啲啦，我點樣用都得。」

他認為今次預算案不合格，「又唔派錢，（派糖）又縮水，你呢個時間縮水，增加我哋壓力。呢個時候應該派多啲錢畀人先啱嘛。」本身住公屋的他，不滿政府在市民最艱難的時期派糖縮水，「而家啲人失業仲多，你政府而家仲縮水，感覺唔合道理」。他指，公屋戶及綜援人士是最需要幫助的群組，「最好好似往年咁，綜援補返一個月，你半個月爭得幾多？綜援係最需要嗰啲人嚟，你又縮咗水。」

### 【失業貸款，借定唔借？】

預算案又提出貸款計劃協助失業人士，由政府提供擔保，讓失業人士向銀行申請貸款，貸款額可達月薪6倍，上限8萬元，年息1厘。

陳女士丈夫本來做廚房，去年受疫情影響，只能間中接廚房、地盤替工，自去年12月起一直未有工開，而她則在家照顧6歲兒子，目前一家三口靠積蓄過活。她說，應該不會申請失業貸款，寧願政府直接發放失業援助金，「借人哋啲錢，都係唔係幾好，因為借咗要還， **如果搵到嘢做、有工開就唔洗借你筆錢啦** ，慳啲洗就得，唔洗成日諗幾時要還嗰筆錢。」

本來任職旅遊巴司機的陳先生，由前年9月一直失業至去年11月才找到工作。他認為預算案對基層的幫助不夠，不滿沒有推出失業援助金，「我哋旅遊巴司機，失業咗一年有多，捱到而家，失業援助金又唔畀。」

### 失業人士批政策荒謬：借盡8萬，先抽iBond再買公用股收息

從事傳媒工作多年的陳先生，近月因個人理由辭職，因本身有積蓄而沒有太大經濟困難。他批評失業貸款政策荒謬，無法幫到有需要的人，「人哋失業需要援助，你叫人借錢，即係愈借愈窮，呢樣嘢唔合邏輯。就算畀唔到錢，如果你已經諗消費券，點解唔將失業援助例如換成超市劵呢啲，起碼解決到日常基本開支，較實際。」

他表示會借盡8萬元，先用來抽iBond，之後再買公用股收息，「我咪用你個制度囉，大家借盡佢。借返嚟第一件事就買iBond，之後透過銀行即日上市放咗佢，根據經驗每年都會賺到幾百蚊，將政府唔肯畀你嘅嘢，用iBond賺返返嚟先啦。第二件事，應該拎嚟買中電，而家4厘息，8萬蚊正常計一年有$3,200息，一年後到時咪還返畀佢，咁做係無聲抗議，亦係實際幫到自己。」他覺得大家應用此制度「抗議」，作合理投資，「話畀政府聽我哋用腦思考，佢荒謬，我哋合理應對。任何形式嘅幫助，都唔應該用借款……相信冇一個國家嘅政府會叫人失業嘅時候借錢！」

財政司司長陳茂波出席電視論壇時被問到，失業貸款計劃是否「阿茂整餅」，他回應指失業貸款並非取代短期失業援助，而政府早前已解釋不推出失業援助的原因。陳茂波說，由於現時失業率高企、市民生活困難，因此政府「提供多個選項」供市民考慮，「個別有市民有困難嘅，如果提供多個選項畀佢揀，都值得咁嘗試。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712055052/https://www.hkcnews.com/aboutus/#subscribe)
