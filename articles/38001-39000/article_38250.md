---
title: "救番安心出行有辦法"
date: "2021-02-16"
author: "中產平民"
category: "眾說"
tags:
  - "安心出行App"
  - "騰訊"
url: "https://web.archive.org/web/20210607135032/https://www.hkcnews.com/article/38250/%E5%AE%89%E5%BF%83%E5%87%BA%E8%A1%8Capp-%E9%A8%B0%E8%A8%8A-38250/%E6%95%91%E7%95%AA%E5%AE%89%E5%BF%83%E5%87%BA%E8%A1%8C%E6%9C%89%E8%BE%A6%E6%B3%95"
original_url: "https://www.hkcnews.com/article/38250/%E5%AE%89%E5%BF%83%E5%87%BA%E8%A1%8Capp-%E9%A8%B0%E8%A8%8A-38250/%E6%95%91%E7%95%AA%E5%AE%89%E5%BF%83%E5%87%BA%E8%A1%8C%E6%9C%89%E8%BE%A6%E6%B3%95"
---

# 救番安心出行有辦法

安心出行應用程式推出以來下載數字一直失禮，就算有人話香港有五百萬沉默大多數係藍絲，但係佢哋口裏說不，身體最誠實，大部分依然未下載安心出行應用程式。其實想安心出行應用程式下載量急升好簡單，只需要搵嚟兩大龍頭合作，保證下載數字要幾多有幾多。

想推高安心出行應用程式下載數字，唔使搞乜嘢使用送現金券或者商場積分咁揼本？搵嚟內地互聯網龍頭騰訊仲有香港媒體龍頭TVB就搞掂。你睇下佢哋聯合騰訊旗下虛擬銀行富融銀行，一齊搞《睇電視　逗利是　融易過肥年活動》幾成功就知啦。明明We Chat需要綁定使用者手提電話號碼，《蘋果日報》亦都用行動證明今次呢個逗利是活動首先要驗證咗電話號碼先至有得抽利是，但係竟然都有好多個隱藏號碼例如999字頭同埋666字頭號碼抽中利是，成功突破盲腸呀！

<figure>
<img src="https://web.archive.org/web/20210607135032im_/https://www.hkcnews.com/news_新聞/hk-discuss/2021/02/中獎電話-騰訊-20210216233559_a23f_large.jpg" alt="">
<figcaption>TVB影片截圖。</figcaption>
</figure>

係囉，等我哋睇返抽利是嘅四部曲先。首先就係要使用需要綁定用戶手機號碼嘅We Chat掃描QR code，然之後去到拆利是環節觀眾會透過SMS收到利是金額，答中問題之後，喺四輪遊戲完結會得到最高金額利是，然後利是金額會存入富融銀行戶口，相關戶口當然要客戶電話號碼啦！但係兩大媒體龍頭今次突破盲腸，就連通訊局預留嘅緊急服務號碼，仲有警方緊急求助熱線，都衝埋出嚟玩抽利是活動。好彩今次玩抽利是唔係7月21號啫，如果唔係唔通999報案中心有人掛住抽利市所以唔理市民畀白衣人圍毆？不過點講都好，呢個活動係成功嘅，成功令唔存在嘅電話號碼一齊出嚟玩呢個活動搞旺個場。


{{< video src="https://web.archive.org/web/20210607135032if_/https://www.facebook.com/plugins/video.php?height=314&href=https%3A%2F%2Fwww.facebook.com%2FTVBENews%2Fvideos%2F219644599837162%2F&show_text=false&width=560" >}}


所以如果政府想搞旺安心出行應用程式，第一件事梗係同兩大龍頭一齊合作啦！派利是派到新十五都仲得，張建宗同陳肇始兩個應該快快手手搵TVB同埋騰訊，仲有富融銀行搞番個安心出行抽利是有獎遊戲，仲要記得搵埋黃龍德會計師事務所監察遊戲過程同埋核實結果。簡單嚟講市民，只需要用安心出行應用程式，出入餐廳同埋其他指定場所掃描QR code，然後仲要下載埋微信同埋登記做富融銀行用戶，咁樣就有機會抽到大利是㗎喇！大利是係乜嘢，你叫陳茂波畀錢又得，或者叫陳肇始保證你有得打冇第三期臨床數據嘅國藥疫苗又得，再唔係叫埋班愛國愛港人士送張撐警電影《時代》換票證畀你都冇所謂。根據TVB抽利是活動嘅經驗，安心出行應用程式咁搞法，唔使一個禮拜唔好話七百萬人下載，七千萬人甚至七億人又有幾困難？到時又要勞煩張建宗幫大家分析下，下載人數係一個咩指標啦！

<figure>
<img src="https://web.archive.org/web/20210607135032im_/https://www.hkcnews.com/news_新聞/hk-discuss/2021/02/安心出行App-騰訊-20210216232617_2611_large.jpg" alt="">
<figcaption>眾新聞製圖</figcaption>
</figure>

安心出行應用程式做得最錯嘅就係搵機電工程署前署長走去搞。計我話，成個特區政府最適合推廣相關程式嘅梗係宇宙無敵鄧炳強啦！佢同娛樂圈關係咁好，搵埋TVB新高層曾志偉幫手宣傳搞番個《安心出行抽利是融易過肥年活動》，想下載人數1日升數百萬當係碎銀呀！當然呢一刻唔好忘記咗其中一份禮物可以係加太賀日式和風料理送出花之戀壽司總值一百五十萬。如果夠膽咁樣搞，隨時外星人都下載埋安心出行應用程式，想跑數冇難度！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210607135032/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210607135032im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
