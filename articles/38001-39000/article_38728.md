---
title: "【初選大搜捕】有心人派物資　旁聽市民：感到同路人仍在　彷如回到19年的香港"
date: "2021-03-02"
last_updated: "2021-03-08 23:38:22"
author: "記者黎卓欣"
category: "眾聞"
tags:
  - "初選大搜捕"
  - "大搜捕民主派"
url: "https://web.archive.org/web/20210726132811/https://www.hkcnews.com/article/38728/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-47%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-39025/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD19%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/38728/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-47%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-39025/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD19%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【初選大搜捕】有心人派物資　旁聽市民：感到同路人仍在　彷如回到19年的香港

**47名參選或組織民主派初選人士，被控「串謀顛覆國家政權罪」，昨日於西九龍裁判法院提堂超過13小時，審訊至凌晨二時，有被告不適要送院。總裁判官蘇惠德決定休庭，今日早上11時半續審，期間各被告須交由懲教看管。**

**今早來排籌旁聽的市民明顯比昨日減少，仍有人身穿黑衣，在排隊期間互相噓寒問暖，有市民擔心清晨已到場排隊的市民會體力透支，特意購買糧食及飲品供人自由取用，這畫面讓他們感到如同回到2019年的香港...**

### 「直程好似去返雨傘、612嗰時咁」

身穿運動外套、緊身褲的黃小姐，黑色鴨舌帽下藏著挑染的金髮，瘦削的手臂上掛了大包小包，走到椅子上放下數袋火腿芝士三文治、麵包、蒸餾水和能量飲品，輕拍正在排隊市民的肩膀，請他們幫她傳給其他人。

<figure>
<img src="https://web.archive.org/web/20210726132811im_/https://www.hkcnews.com/news_新聞/hk-discuss/2021/03/大搜捕民主派-初選大搜捕-20210302174410_138b_large.jpg" alt="">
<figcaption>黃小姐擔心一些清晨已到場排隊旁聽的市民會體力透支，故特意購買糧食及飲品，供人自由取用。黎卓欣攝</figcaption>
</figure>

眼皮塗上閃粉眼影的黃小姐從事金融業，今日仍是在家工作，「我都係Lunchtime偷偷哋溜出嚟！」

她憶述昨日排隊時，很多人不敢離開去廁所，也不敢買食物充饑，「佢隨時放你入去，邊夠膽走，個個都係餓住攰住。」直至看到一位16歲的青年自掏荷包買了一箱蒸餾水到場，因而深受感動：「直程係好似去返雨傘、612嗰時咁。」

黃小姐擔心一些清晨已到場排隊旁聽的市民會體力透支，故在附近黃店買了一些糧食及飲品，她手叉一叉腰：「如果我拎到，我都想拎多幾梳蕉！依家睇吓入面會唔會放飯，有需要我再call車送嘢嚟。」

### 靚太：等到全世界都知道香港人係未忘記呢單嘢

48歲的黃太是全職家庭主婦，一身全黑裝束，加上啡黑色的太陽眼鏡，說起昨日排籌略有疲意：「尋晚8、9點先走，求其食啲嘢，都返唔到去煮飯畀個仔，叫佢自己搞掂，阿媽要出去做正經嘢。唉，不過今日學精，煲落湯、做完家務先嚟。」

<figure>
<img src="https://web.archive.org/web/20210726132811im_/https://www.hkcnews.com/news_新聞/hk-discuss/2021/03/大搜捕民主派-初選大搜捕-20210302174352_1b59_large.jpg" alt="">
<figcaption>黃太說，這兩天來支持是希望「全世界都知道香港人係未忘記呢單嘢」。黎卓欣攝</figcaption>
</figure>

她說不擔心會被警察拍下樣貌，但就不太想兒子來聲援。對於社會事件，她有自己的主見：「始終警察都係針對年青人，我個仔都準備去美國升大學，希望唔會有咩差池。我都就快五張，怕咩啫！」

三句說話有兩句離不開正準備應考文憑試的兒子，目暏土生土長的地方已今非昔比，她自言不捨得離開，但最揪心的是兒子的前途：「因為我真係好鍾意香港！但個仔就真係要走架喇，有能力就送咗佢走先，我都叫佢以後唔好返嚟喇！真係都無咩希望，除非變革咗，如果唔係返嚟都無用！」

昨日前來旁聽的人眾多，黃太未能成功排到籌號，但仍留在法院門外，未有離開或旁聽其他案件。黃太解釋，昨日有不少外媒在場，希望能「做個勢」：「尋日有好多外國記者、好多唔同嘅報道，要逼爆呢度，等到全世界都知道香港人係未忘記呢單嘢，會繼續聲援！」

### 「身心都一定好攰，但家屬都好努力捱落去」

戴著黑帽、虎紋眼鏡的彭小姐，代表民協為何啟明及施德來的家屬排隊。她說，昨日馬拉松式審訊至凌晨，家屬亦已十分疲累，「身心都一定好攰，但佢哋都好努力捱落去。我問有乜可以幫手，佢哋就話可唔可以早少少幫手排隊，想瞓耐小小先嚟。」她又指，凌晨宣布休庭後，被告隨即交由懲教看管，倉促之間家屬仍未掌握到完整資訊：「好多嘢都未知會到住，例如可唔可以送私飯或者其他support。」

### 黎先生：這兩天見大量同路人感温暖

25歲的黎先生這兩天都在早上8時許抵達法庭排籌，不過昨日人龍太長，最終未能入內旁聽：「比依家當然多好多人啦，8點幾嚟到已經排到去後邊，今日明顯少好多人。」

他坦言自己平日較少旁聽案件，但認為這宗案件正反映政府如何利用手段，打壓參與政治的人士，故希望親身到場支持各被告。

<figure>
<img src="https://web.archive.org/web/20210726132811im_/https://www.hkcnews.com/news_新聞/hk-discuss/2021/03/初選大搜捕-大搜捕民主派-20210302174334_24a2_large.jpg" alt="">
<figcaption>黎先生說，這兩天見大量同路人感温暖。黎卓欣攝</figcaption>
</figure>

昨晚回家後，黎先生仍有關注法庭的最新報道，對提堂近14小時感驚訝：「只係講保唔保釋，已經要破天荒馬拉松式審訊。去到10點，就諗會唔會攪到12點，點知最後拖到2點，唔到楊雪盈暈低佢都唔停。」

他說，這兩日看到有大量「同路人」到場支持，感到溫暖：「就算排唔到隊，大家都一齊喺下邊（法院外），見到咁個心好寬慰。」對於昨日警方警告現場人士正涉嫌參與非法集結，他批評難以理解：「雪糕筒就你（警方）擺嘅，線又你拉嘅，隊又係你安排大家排嘅，咁無理由我哋企喺到等候聽審，都會構成集會遊行。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210726132811/https://www.hkcnews.com/aboutus/#subscribe)
