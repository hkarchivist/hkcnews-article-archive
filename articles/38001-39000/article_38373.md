---
title: "郭偉強的顏色革命"
date: "2021-02-21"
last_updated: "2021-02-21 17:36:09"
author: "中產平民"
category: "眾說"
tags:
  - "郭偉强"
  - "顏色革命"
  - "投考政府工"
url: "https://web.archive.org/web/20210612175520/https://www.hkcnews.com/article/38373/%E9%83%AD%E5%81%89%E5%BC%BA-%E9%A1%8F%E8%89%B2%E9%9D%A9%E5%91%BD-%E6%8A%95%E8%80%83%E6%94%BF%E5%BA%9C%E5%B7%A5-38376/%E9%83%AD%E5%81%89%E5%BC%B7%E7%9A%84%E9%A1%8F%E8%89%B2%E9%9D%A9%E5%91%BD"
original_url: "https://www.hkcnews.com/article/38373/%E9%83%AD%E5%81%89%E5%BC%BA-%E9%A1%8F%E8%89%B2%E9%9D%A9%E5%91%BD-%E6%8A%95%E8%80%83%E6%94%BF%E5%BA%9C%E5%B7%A5-38376/%E9%83%AD%E5%81%89%E5%BC%B7%E7%9A%84%E9%A1%8F%E8%89%B2%E9%9D%A9%E5%91%BD"
---

# 郭偉強的顏色革命

<figure>
<img src="https://web.archive.org/web/20210612175520im_/https://www.hkcnews.com/news_新聞/hk-discuss/2021/02/公務員及資助機構員工事務委員會-立法會-郭偉強-20210221171341_1cee_large.png" alt="">
<figcaption>立法會公務員及資助機構員工事務委員會17日開會，主席郭偉強在會上批評「投考政府工」專頁的顏色。</figcaption>
</figure>

來自暴動黨兼且曾經喺立法會粗暴地對待陳志全的郭偉強，成功爭取搞一場顏色革命。工聯會立法會議員郭偉強早前批評，政府在 Facebook 和 YouTube 設立的專頁「投考政府工」，其黃黑色標誌或會惹來「不必要聯想」 。事隔數天，政府已將相關標誌改為紫橙色。郭偉強好波呀！今次終於唔需要用手，而係用把口，成功搞一場革命， 冇人因為咁受到肢體傷害。不過咁樣做係未夠㗎， 要搞文革就同我搞大佢，唔好淨係針對Facebook 和YouTube 「投考政府工」專頁黃黑色標誌，以下就係郭偉強好應該出手嘅目標。

<figure>
<img src="https://web.archive.org/web/20210612175520im_/https://www.hkcnews.com/news_新聞/hk-discuss/2021/02/顏色革命-郭偉強-投考政府工-20210221165448_4dd7_large.png" alt="">
<figcaption>經郭偉強批評後，「投考政府工」專頁的標誌由黃黑改為橙紫。</figcaption>
</figure>

**第一個要被清算嘅當然就係俗稱「黃腳鱲」嘅交通督導員。** 黃腳鱲負責檢控違例泊車，集中檢控與泊車收費咪錶有關的違例事項，簡單來講就係執法人員。郭偉強點可以容忍執法人員俗稱入面有個黃字！郭偉強應該立即要求相關部門幫交通督導員換咗件制服，最好就梗係換紅色衫，等佢哋可以叫做紅衫魚，咁樣先至根正苗紅，愛國愛港。

**第二個郭偉強需要處理嘅，就係來自暴動黨嘅前任九龍東立法會議員黃國健。** 作為愛國愛港成員，竟然姓黃，實在太離譜。喺郭偉強眼中，黃字已經成為一個禁字。容海恩教女嘅時候亦都話，「千祈唔好識黃色就得喇！其他都要識」。同一道理，黃國健全家應該即刻改名換姓，可以改成藍，黃國健改做藍國健。同樣道理，梁振英都要改名。振英呢個名代表振興英國，但係英國非常可恥，竟然推出BNO 5+1計劃，梁振英仲打算振興英國，唔通真係全家都係英國人，所以勾結外國勢力？梁振英唔該即刻同我改名做梁振中，以代表你真係愛國愛港。

<figure>
<img src="https://web.archive.org/web/20210612175520im_/https://www.hkcnews.com/news_新聞/hk-discuss/2021/02/動畫-迷你兵團Minions-20210221170055_2176_large.jpg" alt="">
<figcaption>「黃色大軍」迷你兵團Minions。網絡照片</figcaption>
</figure>

**至於迷你兵團Minions亦都要立即全面封殺。** 隻隻迷你兵團M inions成員都係黃色身, 其中一隻着住件囚衣仲要係黑白間條。迷你兵團Minions好明 顯就係黃絲黑暴。如果睇返佢哋嘅簡介就更加恐怖。根據官方資料， 迷你兵團Minions源起盤古開天時期，剛開始只是一個黃色的 有機體，隨 著時間漸漸演化成迷你兵團，他們終身都需要服侍最邪 惡的主人們，當中包括暴龍和拿破崙。迷你兵團Minions鍥而 不捨尋找新的邪惡首領, 更加勾結外國勢力凱，前往奧蘭多參加「大壞蛋博覽會」（ Villain-Con）尋找最惡名昭彰的壞蛋 - 世界女魔頭翹楚。迷你兵團Minions所作所為同黃絲黑暴有乜 分別？一樣去搵金主，一樣走去勾結外國勢力，迷你兵團Minio ns根本就係反中亂港電影代表，好應該立即封殺。 以後電視台同戲院唔可以再播迷你兵團Minions電影, 迷你 兵團Minions亦都同連登豬同埋 PePe 一樣, 成為黃絲黑暴代表，以後邊個擁有迷你兵團Minions, 就係違反國安法。

郭偉強，睇吓我對你幾好，幫你諗咗三條橋， 等你可以繼續喺立法會廢噏。 快快手將以上三個議題拎上去立法會大講特講， 保證你會贏到好多藍絲嘅掌聲㗎 ！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210612175520/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210612175520im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
