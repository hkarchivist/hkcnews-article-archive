---
title: "手足張建宗"
date: "2021-02-15"
author: "中產平民"
category: "眾說"
tags:
  - "政務司"
  - "Chief Secretary for Administration"
  - "政務司司長"
  - "張建宗"
  - "Matthew Cheung"
  - "Chief Secretary"
  - "林特首"
  - "安心出行App"
url: "https://web.archive.org/web/20210629144203/https://www.hkcnews.com/article/38209/%E5%BC%B5%E5%BB%BA%E5%AE%97-%E5%AE%89%E5%BF%83%E5%87%BA%E8%A1%8Capp-38209/chief-secretary-for-administration"
original_url: "https://www.hkcnews.com/article/38209/%E5%BC%B5%E5%BB%BA%E5%AE%97-%E5%AE%89%E5%BF%83%E5%87%BA%E8%A1%8Capp-38209/chief-secretary-for-administration"
---

# 手足張建宗

世界上有一樣嘢好恐怖，呢一樣嘢叫做數字。只可惜世界上有一類人對於數字敏感度極低，結果隨時鬧出一個又一個笑話。好似張建宗咁，連續兩日表示安心出行程式下載數字屬於好指標，相關嘅數字最新係70萬。張建宗你真係好犀利呀，竟然用政府第二把交椅嘅身份確認咗香港藍絲人數， 唔通你真係手足？


{{< video src="https://web.archive.org/web/20210629144203if_/https://www.facebook.com/plugins/video.php?height=314&href=https%3A%2F%2Fwww.facebook.com%2FRTHKVNEWS%2Fvideos%2F245235513886777%2F&show_text=false&width=560" >}}


安心出行應用程式，特區政府一日到黑鼓勵市民使用，但係下載數目自從舊年11月6號開始，一直徘徊在低水平。直到特區政府發茅，嚴格上強迫市民下載，如果唔係飯都唔畀你食，公務員返唔到工，下載數字先至達到70萬。張建宗竟然表示有關數字係好嘅指標，唔通你意思係香港只係淨返七十萬個藍絲？安心出行程式咁巴閉，冇理由藍絲唔排隊下載，係咪先？

想當年雷鼎鳴話香港有500萬寧沉默大多數，根據遊行人數KOL雷鼎鳴，計算方法就係750萬減200萬，所以藍絲數目應該有五百幾萬人。但係去到國安法簽名，得返三百萬人支持國安法，人數急跌四成。跟住去到全民病毒檢測計劃，人數再大跌四成得返唔夠180萬。去到今時今日安心出行應用程式，下載人數只係得70萬咋！

大家仲要記住，70萬人當中仲有好多係黎家軍，因為佢哋嘅訴求係返工，所以被迫下載安心出行應用程式進入政府部門。一句到尾，安心出行應用程式係政府大力推行嘅計劃，作為愛國愛港藍絲們，你哋點解得70萬人下載嘅？究竟係咪因為香港藍絲數目已經唔見咗八成有多，定係你哋根本唔愛國？你哋呢500萬人，簽個名支持國安法咁簡單已經唔見咗200萬人；免費畀你地做病毒檢測，又有120萬人失咗蹤；跟住只需要你哋用少少數據甚至係免費wi-fi下載嘅安心出行應用程式，然之後仲可以攞埋商場現金券同埋積分，點解得返70萬人嘅？你哋去咗邊呀，究竟係你哋個個染黃，定係一開始香港根本冇五百五十萬個藍絲呢？

張建宗成功突破盲腸，話畀大家知原來香港藍絲數目少到得人驚，七十萬人當中仲要扣除我嘅訴求就係返工嘅一部分人，究竟仲有幾多個人真心愛國愛港，所以下載安心出行應用程式呢？而家下載程式又有現金券又有商場積分，都唔夠一百萬人下載，張建宗仲表示係一個好嘅指標，究竟張建宗呢番說話嘅背後有啲乜嘢意思？唔通係話畀大家聽香港藍絲數目少得可憐，所以七十萬人下載政府都要感激流涕。可能張建宗真係手足，係我哋誤會咗佢啫。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629144203/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210629144203im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
