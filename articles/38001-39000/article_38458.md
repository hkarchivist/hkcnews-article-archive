---
title: "【復課系列　小學篇】校長：無條件復課的界線如何定？"
date: "2021-02-23"
last_updated: "2021-02-23 19:37:51"
author: "記者黎卓欣"
category: "眾聞"
tags:
  - "小學生"
  - "復課"
  - "強制檢測"
url: "https://web.archive.org/web/20210925220453/https://www.hkcnews.com/article/38458/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-38470/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/38458/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-38470/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【復課系列　小學篇】校長：無條件復課的界線如何定？

**中小學昨起可復實體課，學校可安排不多於全校三分之一的學生回校上課半日。要全校恢復半日面授課，則須全校教職員做定期檢測。位於何文田的天主教領島學校，安排小五小六學生先行復課，有學生說期待與同學重逢已久，小豆丁如看透世情：「阿媽緊係想我返學，可以同朋友飲吓茶！」**

**去年7月才上任的校長李安迪，坦言要作管理學校毫不簡單，尤其要改變學校既有的風氣及運作模式，以及疫情下需作準而精的行政決定。例如是否應該安排全校教職員做定期檢測，換取全校恢復面授課。**

> **如果確診人數跌到落單位數字，點解仲要叫我哋檢測？我記得之前每日廿零三十宗，佢（政府）都照畀全部返半日，我暫時都唔係好明白條界喺邊度。**


**「我哋都係觀望吓先，因為如果做嗰個檢測，學校嘅行政負擔係好大...直資學校有錢可以搵間公司嚟，一日幫所有老師做晒，但對津貼學校嚟講，我哋攞筆錢出嚟檢測，可能要2、3萬蚊，咁我不如攞呢筆錢洗返落學生度？14日一次喎，科學化係咪真係有效呢，14日，我今日無事，係咪代表聽日冇事呢？」**

<figure>
<img src="https://web.archive.org/web/20210925220453im_/https://www.hkcnews.com/news_新聞/hk-discuss/2021/02/小學-復課-20210223150240_28e2_large.jpg" alt="">
<figcaption>位於何文田的天主教領島學校，安排小五小六學生先復課。黎卓欣攝</figcaption>
</figure>

「有無帶功課番嚟？」「下一條問題，聽完之後舉手答……」最平凡不過的上課情境，卻是一眾師生已久違的畫面。嘻嘻哈哈的笑聲再次響起，停課時也每日回校的校長李安迪笑說，能回校上課同學固然高興，但未來最重要的挑戰，是如何縮減網上教學期間所造成的學習差異、照顧同學群性發展。他觀察到網上教學實行後，成績好、家庭支援足夠的學生，自主學習效能比較理想，成績亦未有太大改變。但家庭支援不足，或本身能力較遜的學生，則愈來愈弱：「唔係每個學生都肯開cam，尤其小五小六生，變相老師好難去監管住佢哋嘅情況，我哋盡量設計啲課程係需要開cam跟住做，但始終有啲同學比較被動，坐到好遠，而呢班同學成績都有下跌。」

<figure>
<img src="https://web.archive.org/web/20210925220453im_/https://www.hkcnews.com/news_新聞/hk-discuss/2021/02/校長-復課-20210223150030_c176_large.jpg" alt="">
<figcaption>校長李安迪觀察到網上教學實行後，成績好、家庭支援足夠的學生，學習效能比較理想。但家庭支援不足，或本身能力較遜的學生，則愈來愈弱。 黎卓欣攝</figcaption>
</figure>

李安迪科大生物系畢業，之後再取得教育碩士學位，曾於兩家小學分別任課程主任及副校長，至去年7月於天主教領島學校擔任校長一職。李的校長室簡潔整齊，沒有多餘、陳舊的紙張雜物，他笑說自己上任後在暑假「幫呢間學校倒了四斗車嘅垃圾」，希望能改變學校過度消耗紙張的習慣，又建議老師改以集白板、作業及視像會議等功能的Microsoft Teams取代Zoom授課，減少不必要、冗長的會議等。他坦言要改革，阻力總會有一些，但強調自己以道理去說服同事，「都係講道理啫，我又唔會迫佢哋做，我會講唔做嘅問題喺邊，例如用Zoom，係最方便，但如果將來要停好長嘅課，Zoom係咪可以應付到？你每日要發幾多條link畀家長？或者對學校嘅經濟負擔係點呢？」最後，學校花費兩、三日時間，舉辦工作坊讓老師學會利用Microsoft Teams授課，李安迪笑說，有資深老師學會後「覺得自己點解咁勁」。

學校如同小社會，總有各種各樣的聲音，作為校長每個決定何時下、如何下，李安迪說是本著學生的利益為上，以人為本，就如決定應否安排全校教職員做定期檢測，換取全校恢復面授課。他指，原本以為政府會安排人員到校派樽收樽，「老師都唔介意做檢測，以為係好似上次特定群組嘅流程咁，有人派晒啲樽嚟，再幫你收，但後尾聽到要自己要去攞樽，自己去交，老師就覺得都幾麻煩，第一要排隊、第二地鐵站通常未必攞到，得嘅學校可能係直資，派啲工友去攞幾轉，但我哋津校無咁嘅人手，依家想觀察吓、再等一陣先，一路無聲氣嘅話再決定。」

李安迪又直說，不清楚能無條件復課的界線，究竟如何界定：「如果確診人數跌到落單位數字，點解仲要叫我哋檢測？我記得之前每日廿零三十宗，佢（政府）都照畀全部返半日，我暫時都唔係好明白條界喺邊度。我哋都係觀望吓先，因為如果做嗰個檢測，學校嘅行政負擔係好大，第一所有嘢都係學校自己安排，直資學校有錢可以搵間公司嚟，一日幫所有老師做晒，但對津貼嚟講，我哋攞筆錢出嚟檢測，可能要2、3萬蚊，咁我不如攞呢筆錢洗返落學生度？14日一次喎，科學化係咪真係有效呢，14日，我今日無事，係咪代表聽日冇事呢？」

至於家長對恢復實體課，則立場各異。「有啲家長想小朋友返學，唔係為咗成績，而係希望可以放鬆返，有啲覺得實體課堂好啲，有啲覺得線上都無咩所謂。依家日對夜對，有時父母唔係好識教，脾氣又暴躁，咁就困獸鬥，亦都畀小朋友好大壓力。」李安迪說，網課期間社工曾邀請不少家長到學校傾談，希望能幫助他們處理溝通及孩子情緒管理等問題。

<figure>
<img src="https://web.archive.org/web/20210925220453im_/https://www.hkcnews.com/news_新聞/hk-discuss/2021/02/復課-小學-20210223150256_f529_large.jpg" alt="">
<figcaption>現時學校已恢復小五小六的實體課堂，除了主修科，體育、音樂、藝術等科目亦會復課。黎卓欣攝</figcaption>
</figure>

現時學校已恢復小五小六的實體課堂，為升中試、呈分試做好準備，到3月中升中試結束，則會改由小一及小五回校上課。除了主修科，體育、音樂、藝術等科目亦會復課。

**「呢屆嘅一年級，我成日講笑話好似由K2飛上小一咁，淨係翻過一、兩個月堂，佢哋最需要常規嘅課堂。我自己小朋友都係K1，都好開心佢可以復課，唔係話佢可以學多幾多，而係群體生活，要學識點同人分享、邀請人去玩。」**

有學校選擇每星期讓不同年級的學生輪流回校，但李安迪認為，頻繁轉換教學模式會讓學生難以適應：「我知道有其他學校會swap，各人有各人理念，可能佢哋嘅取態係，點都畀小朋友返嚟感受下，但我就覺得我哋嘅學生可能會好亂，防疫方面亦比較困難。Touchwood有老師感染，要處理的都不是全校學生。」

### 小學生 ：阿媽緊係都想我返學 可同朋友飲吓茶！

五年級的林柏朗和林子藝，昨日起恢復實體課。子藝說自己星期日晚在9點半已收拾好書包、上床睡覺，為翌日上學做準備。「（翻學校）好開心。鍾意實體課多啲，可以同同學玩吓遊戲，音樂堂唱吓歌咁樣。」她又說母親也希望她能盡快復課：「阿媽緊係都想我返學，可以同朋友飲吓茶！」柏朗則說以往網課期間，很難即時請教老師如何完成作業，回來上課就可以直接發問，又可以見到同學，校長聞言不禁偷笑。

<figure>
<img src="https://web.archive.org/web/20210925220453im_/https://www.hkcnews.com/news_新聞/hk-discuss/2021/02/小學-小學生-20210223172217_b579_large.png" alt="">
<figcaption>五年級林子藝（左）和林柏朗（右），昨日起恢復實體課。</figcaption>
</figure>

那麼兩位同學期待上體育課嗎？林柏朗連連點頭，「星期五先有得上，一星期得一次」，眼神有點失落。「最想打係籃球！（校長：不過依家無得打喇喎，淨係可以自己拍吓波、伸展吓）」林子藝則說最想在堂上跑步。

相關文章：

[【復課系列 】中學校長專訪：中六生考試壓力大喊出嚟　老師情緒困擾要疏導](https://web.archive.org/web/20210925220453/https://bit.ly/2NP5wbe)   



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210925220453/https://www.hkcnews.com/aboutus/#subscribe)
