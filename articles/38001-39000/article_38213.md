---
title: "一個可以摺埋嘅機構"
date: "2021-02-16"
author: "中產平民"
category: "眾說"
tags:
  - "科興生物"
  - "國藥疫苗"
  - "非本地培訓醫生"
url: "https://web.archive.org/web/20210607134948/https://www.hkcnews.com/article/38213/%E9%9D%9E%E6%9C%AC%E5%9C%B0%E5%9F%B9%E8%A8%93%E9%86%AB%E7%94%9F-%E5%9C%8B%E8%97%A5%E7%96%AB%E8%8B%97-%E7%A7%91%E8%88%88%E7%94%9F%E7%89%A9-38213/%E4%B8%80%E5%80%8B%E5%8F%AF%E4%BB%A5%E6%91%BA%E5%9F%8B%E5%98%85%E6%A9%9F%E6%A7%8B"
original_url: "https://www.hkcnews.com/article/38213/%E9%9D%9E%E6%9C%AC%E5%9C%B0%E5%9F%B9%E8%A8%93%E9%86%AB%E7%94%9F-%E5%9C%8B%E8%97%A5%E7%96%AB%E8%8B%97-%E7%A7%91%E8%88%88%E7%94%9F%E7%89%A9-38213/%E4%B8%80%E5%80%8B%E5%8F%AF%E4%BB%A5%E6%91%BA%E5%9F%8B%E5%98%85%E6%A9%9F%E6%A7%8B"
---

# 一個可以摺埋嘅機構

政府部門同埋法定機構有好多，不過並唔係每一個去到今時今日嘅香港依然有需要存在。經過近日政府高層搬龍門之後，有一個法定機構如無意外可以隨時摺埋，呢個就係香港考試及評核局。

香港考試及評核局顧名思義就係負責搞考試，當中包括全港系統性評估、香港中學文憑試、仲有其他國際及專業考試。點解去到今時今日呢個機構可以摺埋咗佢呢？政府可以繞過正常途徑，特事特辦，考試都唔使。既然係咁，應該一視同仁，索性取消埋其他考試，例如每年嘅香港中學文憑試，咁樣先至叫做公平公正吖嘛！

<figure>
<img src="https://web.archive.org/web/20210607134948im_/https://www.hkcnews.com/news_新聞/hk-discuss/2020/05/考評局-20200519010012_1f23_large.jpg" alt="">
</figure>

例如 [林鄭月娥提出醫生註冊條例修訂草案](https://web.archive.org/web/20210607134948/https://www.news.gov.hk/chi/2021/02/20210204/20210204_125212_501.html) ，一句到尾，就係取消行之有效而且最公平嘅海外醫生執業試，畀一班喺非本地大學畢業嘅醫生免試進入香港，正式註冊做醫生。點解呢班非本地醫生可以唔使考試呢？原來因為佢哋喺指定100間非本地大學畢業。大學排名越高，畢業生水準真的是亦都越高嗎？林鄭月娥唔知，陳肇始又唔知， 但係好多人都知，大學排名並唔係評估緊畢業生水準，而係大學嘅研究質素。如果一間大學做許多研究而且做到高質素嘅研究，排名自然就會高，相關評核標準係唔會反映到畢業生嘅質素。但係唔識教育嘅林鄭月娥同陳肇始就話如果班醫生喺指定大學畢業，就可以豁免考執業試嚟香港做醫生。既然係咁，不如索性取消埋中學文憑試喇。以後總之喺名校畢業嘅中學生就可以直接入大學揀科，使乜仲唔去考文憑試，多此一舉啫。正如好多支持相關修訂嘅人所講，班醫生喺哈佛畢業，點解叫佢嚟香港要考多一次試？一句到尾呢班人信名牌，既然係咁，拔萃、喇沙、英皇、皇仁唔係名牌咩？如果牛津哈佛畢業嘅醫生唔理好醜都可以免試嚟香港做醫生，點解名牌中學畢業嘅中學生唔可以豁免考文憑試入大學呢？

其實考試呢個制度自古以來都係中國考核制度嘅一部分，當年都有科舉呢個制度評核考生嘅水準。去到2021年嘅香港竟然有人打算廢除相關制度，等部分喺非本地畢業嘅醫生贏在起跑線，唔使考試可以進入香港註冊做醫生，擺到明歧視部分喺冇咁出名大學畢業嘅醫生，你話相關計劃公唔公平呢？係人都知考試本來就係最公平嘅機制，因為考試份卷上面係冇你畢業學校個名，如果你係有料，就算你係二三線大學畢業一樣可以攞滿分。相反，如果你係靠關係入讀名校嘅，而自己能力不足又唔夠勤力，考試肥佬，與人無尤。一個最公平公開公正嘅機制，竟然有人走去破壞佢，你話呢班人居心何在？

<figure>
<img src="https://web.archive.org/web/20210607134948im_/https://www.hkcnews.com/news_新聞/hk-discuss/2021/01/疫苗-中國生物-國藥疫苗-20210126163425_2968_large.jpg" alt="">
<figcaption>還未有第三期臨床研究數據的國藥疫苗。</figcaption>
</figure>

另一個被破壞緊嘅機制就係武漢肺炎疫苗註冊機制。屬於特區政府自己人嘅醫療專家顧問委員會表示，要有成功喺醫學期刊出版嘅第三期臨床數據就會批准相關疫苗使用。點知兩隻國產疫苗成功搞到滿城風雨。仲未有第三期臨床數據嘅國藥疫苗，建制派日日都喺度吹捧到佢上天，話唔需要臨床數據都可以使用。理據呢？因為好多人用囉。唔知點解講到疫苗審批可以好似潑婦罵街一樣，陳師奶話隻嘢好多人用就唔使諗要衝去入貨，其實如果隻疫苗係咁好，點解藥廠到而家都未提供到第三期臨床數據呢？正如一間上市公司，如果業績非常理想，唔通會走去收收埋埋唔公佈盈喜？

<figure>
<img src="https://web.archive.org/web/20210607134948im_/https://www.hkcnews.com/news_新聞/hk-discuss/2021/02/武漢肺炎-國產疫苗-科興生物-20210206124049_1891_large.jpg" alt="">
<figcaption>已完成第三期研究的科興疫苗。</figcaption>
</figure>

另一隻國產疫苗科興生物疫苗，完成咗第三期臨床研究，偏偏政府話可以豁免相關數據喺醫學期刊刊登，直接買嚟用。如果係咁，究竟醫學期刊仲有乜嘢存在空間？數據呢家嘢，藥廠話ok就ok，唔使經過同行評審呢個咁嚴謹嘅步驟。既然係咁，不如叫啲醫學期刊執咗佢好過啦。因為國家話佢得就一定得，你話佢唔得就係違反國安法，就算你係外國專家都係咁話。正所謂真金不怕洪爐火，一隻有料嘅疫苗冇辦法喺完成研究之後在最短時間喺醫學期刊刊登，你話有乜嘢原因呢？唔通嗰班研究團隊計唔掂條數， 定係用緊心算計數，所以有排都公佈唔到結果？

香港本來有好多行之有效嘅機制，偏偏有人為咗政治原因可以隨時推翻相關機制。不論係引入非本地醫生定係引入國產疫苗，總之特首話得，專家都要收聲。任何人用科學理由提出相反意見都係有政治目的。得啦得啦，得你一個冇政治目的，得你一個最科學，咁樣好未？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210607134948/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210607134948im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
