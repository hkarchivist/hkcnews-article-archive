---
title: "小店免費為羈押者配「全膠」眼鏡　店主慨嘆：再見或已是中年人"
date: "2021-03-06"
author: "記者黎卓欣"
category: "眾聞"
tags:
  - "眼鏡舖"
  - "還柙"
url: "https://web.archive.org/web/20210307042041/https://www.hkcnews.com/article/38839/%E9%82%84%E6%9F%99-%E7%9C%BC%E9%8F%A1%E8%88%96-38839/%E5%B0%8F%E5%BA%97%E5%85%8D%E8%B2%BB%E7%82%BA%E7%BE%88%E6%8A%BC%E8%80%85%E9%85%8D%E3%80%8C%E5%85%A8%E8%86%A0%E3%80%8D%E7%9C%BC%E9%8F%A1-%E5%BA%97%E4%B8%BB%E6%85%A8%E5%98%86%EF%BC%9A%E5%86%8D%E8%A6%8B%E6%88%96%E5%B7%B2%E6%98%AF%E4%B8%AD%E5%B9%B4%E4%BA%BA"
original_url: "https://www.hkcnews.com/article/38839/%E9%82%84%E6%9F%99-%E7%9C%BC%E9%8F%A1%E8%88%96-38839/%E5%B0%8F%E5%BA%97%E5%85%8D%E8%B2%BB%E7%82%BA%E7%BE%88%E6%8A%BC%E8%80%85%E9%85%8D%E3%80%8C%E5%85%A8%E8%86%A0%E3%80%8D%E7%9C%BC%E9%8F%A1-%E5%BA%97%E4%B8%BB%E6%85%A8%E5%98%86%EF%BC%9A%E5%86%8D%E8%A6%8B%E6%88%96%E5%B7%B2%E6%98%AF%E4%B8%AD%E5%B9%B4%E4%BA%BA"
---

# 小店免費為羈押者配「全膠」眼鏡　店主慨嘆：再見或已是中年人

帶進監獄的日用品，必須跟從懲教署指定的款式，從牌子、包裝、款式以至容量都有嚴格規定。眼鏡盒與眼鏡，均不得含有任何金屬物料，連鏡片、鼻托也須以膠製成。

去年6月開業，位於西九龍中心的眼鏡店「視點護眼」最近宣布，但凡還押或在囚的「手足」，家屬或親友可帶同其正使用的眼鏡或懲教署發出的度數紙，到眼鏡店免費配眼鏡。而即將需要上庭，或預計有機會被還押的人士，亦可親身到店驗配眼鏡，費用全免。

談吐淡定有禮、西裝骨骨的Ben是老闆之一，也是駐場視光師，甫談到那些已不再復見的客人，聲音開始有點顫抖：「嗯……某程度上都好心悒嘅，因為……真係唔知點講呀。好似劉穎匡禮拜六過到嚟配眼鏡，話第二日就要拎喇，係囉……」

<figure>
<img src="https://web.archive.org/web/20210307042041im_/https://www.hkcnews.com/news_新聞/hk-discuss/2021/03/還柙-黃色經濟圈-20210304160935_2c61_large.jpg" alt="">
<figcaption>去年6月開業、位於西九龍中心的眼鏡店「視點護眼」。黎卓欣攝</figcaption>
</figure>

47名組織或參與民主派初選人士經歷五日四夜提堂審訊，15名被告獲准保釋，律政司隨即提出上訴，所有被告要即時還押。傳媒每日拍下各被告上落囚車的樣貌，一副副黑色眼鏡，框著略見疲態的眼睛。有被告趁報到前夕，在社交媒體上載自拍照，展示其新配的全膠框眼鏡，網民紛紛留言「加油」、「希望你平安回來」。

親友能帶進監獄的日用品，必須跟從懲教署指定的款式，從牌子、包裝、款式以至容量都有嚴格規定：沒有鞋帶的鞋、指定包裝的零食、文具及衛生用品等。眼鏡盒及眼鏡也有特定要求：眼鏡盒與眼鏡均不得含有任何金屬物料，連鏡片、鼻托也須以塑膠製成。

眼鏡店老闆Ben向記者展示合乎懲教規格的全塑膠眼鏡，鏡臂、連接位和鼻托全以塑膠製成，乍看有點似電影院的「3D眼鏡」。「以前喺其他眼鏡舖做，都聽過有人想要全膠、黑色嘅眼鏡，嗰時都覺得好奇怪，點解一定要全膠呢？」

<figure>
<img src="https://web.archive.org/web/20210307042041im_/https://www.hkcnews.com/news_新聞/hk-discuss/2021/03/黃色經濟圈-還柙-20210304161014_c2cc_large.jpg" alt="">
<figcaption>合乎懲教規格的全塑膠眼鏡。黎卓欣攝</figcaption>
</figure>

社運後，Ben 開始對懲教署的要求了解多了，他仔細地解釋：「呢款望落好似成隻都係膠，但淨係鼻托或者部分位置有少少金屬，都已經唔係合規格嘅眼鏡。所以有時啲家屬去一般嘅眼鏡舖，問有冇『全膠』眼鏡，可能會答你呢啲已經係。之前有人嚟過，都話出面其他嘅眼鏡舖會配咗一啲好類似嘅，但係入唔到去（監獄）。 **家屬都話『吓得咁少咋喎、淨係個螺絲位咋喎』，咁但係就係捉得咁嚴，如果佢哋買咗呢啲，就可能會得物無所用。** 」

<figure>
<img src="https://web.archive.org/web/20210307042041im_/https://www.hkcnews.com/news_新聞/hk-discuss/2021/03/眼鏡-還柙-20210304161114_efb8_large.jpg" alt="">
<figcaption>右邊的眼鏡上了螺絲，不合乎懲教署規定。黎卓欣攝</figcaption>
</figure>

站在旁邊的是Ben的哥哥Michael，比起Ben穿得隨意一點，軍綠色的襯衫有點微皺。他透露，全膠框眼鏡貨源其實不多：「商家嘅角度，可能加返呢啲少少駁口位佢哋會易做好多，所以佢哋都唔會專登去做呢啲。再加上舒適程度又真係爭啲，亦無咁襟用，例如較鬆緊嘅時候，因為冇金屬芯，調較完容易彈返轉頭。加上個鉸位只係好似個夾咁扣住，如果開合、磨擦得多，好快就會鬆。」

曾向不同廠商查詢過均無所獲，如今亦只能無奈入中國貨，「貨源好難揾...問過唔同嘅廠，唔係呢度有金屬，就係嗰度有金屬。依家起碼確保有眼鏡可以入到去先，對於好多深近視嘅朋友，只可以睇到一個手位嘅距離，如果無眼鏡，個安全感差好遠。」

不過，由於是中國貨，成本亦相對較輕。一副全膠框眼鏡，視乎度數深淺，淺度數的話大概400元便有一副。

### 「依家仲係一個年青人，但下次見可能已經係個中年人」

「視點護眼」去年12月開始與零食網店Jimmy Jungle合作，凡配眼鏡達一定金額，便可獲Jimmy Jungle的現金券一張。今次發起免費配眼鏡，也是受Jimmy Jungle啟發，不過服務的對象略有不同：「佢哋嘅計劃係經邵家臻嘅，主要係針對一啲已還柙或在囚人士，但我哋呢邊嘅情況有啲唔同，還柙或在囚人士當然有，但亦有啲係即將上庭、有機會被即時還柙嘅。有啲人想未雨綢繆，擔心冇眼鏡會好唔方便。」

**那些親自來配眼鏡的，有人只不過在一個月前才配了副時髦的眼鏡，卻突然要求按著度數，配一副全新的全膠眼鏡。也有男生拖著女友到店，說要為對方挑副新眼鏡，還特意選了較貴的款式，自己則向店員說要配全膠黑框眼鏡。女方多次推搪，希望他能留多點錢傍身，以備不時之需，那男孩卻說自己不知要「坐幾耐」，想送份得體一點的禮物給女友。**

Ben穿著燙得筆直的白襯衫，衣領反口處印有深藍色的花紋，手腕戴上精鋼手錶，談吐一直淡定有禮，但甫談到那些已不再復見的客人，聲音卻開始有點顫抖，豆大的淚珠從眼角滴下：「嗯……某程度上都好心悒嘅，因為……真係唔知點講呀。好似劉穎匡禮拜六過到嚟配眼鏡，佢話第二日就要拎喇，係囉……」

**Ben哽咽著，難再說下去，哥哥Michael忍著通紅的眼框為他補充：「因為嗰日佢過嚟，就係佢入去之前嘅最後一日，但過埋嗰日之後，佢面對嘅係斷年計，或者唔知幾多十年嘅牢獄之苦。依家仲係一個年青人，但下次見可能已經係個中年人，全部都係一個未知之數……」**

「大家都係盡量輕鬆，但其實大家都知道，係囉……」Ben靜默了一會再說。

<figure>
<img src="https://web.archive.org/web/20210307042041im_/https://www.hkcnews.com/news_新聞/hk-discuss/2021/03/眼鏡舖-20210304203414_809c_large.jpg" alt="">
<figcaption>劉穎匡在周日到警署報到前，曾到店配全膠眼鏡，現不獲保釋。受訪者提供</figcaption>
</figure>

### 制肘很多 在自己崗位上發揮最大的力量

三兄弟去年6月離開舊工作，夾錢在西九龍中心的轉角位，開了一間約200呎的眼鏡舖，排行最細的Ben坦言決定不容易，但一家人做落很開心。他有點尷尬地在兩位兄長前說：「老實講男人唔會好似孖妹咁超好感情，一般般啦！但日日對住，執吓貨、出吓圖，做到十點幾十一點先走，商場都閂門，感情係有好咗嘅。」

Ben本身在其他眼鏡店任職視光師，月入至少3萬元，辭職開舖做老闆，到現在仍是無得出糧，他笑說不再是打工仔心態，肯定比較辛苦，但自言「淨係識做呢樣（視光師），喺其他地方未必貢獻到好多」，開食肆、零售店未必有他的份兒，但開眼鏡舖未嘗不可。

原本讀工程的大哥Michael補充，當初選址西九龍中心，並不單是租金考量，「同其他舖位價錢唔差得遠」，但反而是觀察到商場對於不同政治立場的店家沒有太多干預，如此百花齊放的經營環境，吸引了他們租舖。「其他商場有機會見你痴文宣，會勸你收起，甚至唔同你續租，但呢度唔會有太大干預。」

在老區設舖，又在門面貼滿文宣海報，Ben笑說其實相當「趕客」，但又幸而自己是新店，不存在趕走老顧客的包袱：「冇呢個顧慮，本身就係零。」試過有人故意搞事，在海報上畫上「支持政府、反暴力」，兄弟們一笑置之，在海報上幽默地回應：「伯伯，你正被閉路電視錄影中。」

<figure>
<img src="https://web.archive.org/web/20210307042041im_/https://www.hkcnews.com/news_新聞/hk-discuss/2021/03/黃色經濟圈-還柙-20210304160959_18ae_large.jpg" alt="">
<figcaption>試過有人故意搞事，在海報上寫上「支持政府、反暴力」，店主在海報上幽默回應。黎卓欣攝</figcaption>
</figure>

對於前景，他們都說是抱著盡量做多點的心態，希望能在能力範圍內，為社會做最多的事。他又介紹自家製的眼鏡布，四四方方的白布上，印上超過30個人物，包括陳伯、「岳義士」、梁天琦、12港人及奶茶聯盟等，只送不賣，希望拿到的人隨身攜著，記得對發生過的事念念不忘，必有迴響。

<figure>
<img src="https://web.archive.org/web/20210307042041im_/https://www.hkcnews.com/news_新聞/hk-discuss/2021/03/眼鏡-還柙-Jimmy%20Jungle-20210304161042_126f_large.jpg" alt="">
<figcaption>四四方方的白布上，印上超過30個人物，包括陳伯、「岳義士」、梁天琦、12港人及奶茶聯盟等。黎卓欣攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210307042041/https://www.hkcnews.com/aboutus/#subscribe)
