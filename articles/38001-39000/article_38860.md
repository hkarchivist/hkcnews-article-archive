---
title: "太陽能電筒"
date: "2021-03-05"
last_updated: "2021-03-05 01:19:03"
author: "中產平民"
category: "眾說"
tags:
  - "香江"
  - "HK"
  - "香港"
  - "Hong Kong"
url: "https://web.archive.org/web/20210629172742/https://www.hkcnews.com/article/38860/%E5%88%9D%E9%81%B8%E5%A4%A7%E8%B5%B7%E8%A8%B4-%E9%A1%9B%E8%A6%86%E5%9C%8B%E5%AE%B6%E6%94%BF%E6%AC%8A%E7%BD%AA-38862/hong-kong"
original_url: "https://www.hkcnews.com/article/38860/%E5%88%9D%E9%81%B8%E5%A4%A7%E8%B5%B7%E8%A8%B4-%E9%A1%9B%E8%A6%86%E5%9C%8B%E5%AE%B6%E6%94%BF%E6%AC%8A%E7%BD%AA-38862/hong-kong"
---

# 太陽能電筒

傳說中嘅立法會和特首選舉改革終於有眉目啦。中央打算增加選舉委員會人數到一千五百人，踢走全部區議會代表，而且立法會議席亦都增加到90席。大家係咪覺得好民主呢？唔好傻啦，呢個改革就好似太陽能電筒，一樣有L用咩。既然你咁唔想香港有民主，不如索性宣佈取消所有選舉就好，等香港政府出現財政赤字嘅時候可以節省開支費，取消選舉事務處呢個多餘嘅政府部門。

當日為咗收番香港，當年嘅中共開了一張又一張空頭支票，表示會達到雙普選。點知每次香港人問幾時有普選，中共就好似債仔一樣，0708年雙普選（1990年代香港三大政黨成立時，民主黨、自由黨和民建聯均支持2007、2008年雙普選；2004年民建聯蔡素玉表示民建聯支持07/08雙普選。），變咗2012雙普選（民建聯於2005年5月提出，在2005年獲得大部份立法會議員支持；三部曲變做五部曲然後又攞一個假普選方案hea住你，你唔要就索性連利息都唔還畀你，龍門當然係任佢擺。當日民主黨可以入中聯辦密室談判，而家民主黨前立法會議員都畀人拉曬，黃碧雲都竟然被控告顛覆國家政權罪，你話死未？其實你唔想畀香港人有民主你咪出聲囉，其實大家都預咗你會點做啦，塊面都已經搲爛咗，無謂再做冇多餘嘅小動作。就算選舉委員會有十萬人都冇用，反正呢十萬人都冇民意授權，一句到尾「球證、旁證、足協、足總、足委，全部都係我嘅人，你點同我打呀？」。你以為十萬個自己人選一個特首就好有認受性咩？咁樣北韓應該比美國有更多民主啦。同樣地，立法會多20件忠誠的廢物只等同浪費更多公帑養垃圾，你搵馮檢基、湯家驊、狄志遠出嚟做忠誠反對派，你估仲有冇人會含淚投票？我寧願留番時間瞓多陣好過同你排隊投票給一班忠誠的垃圾。


{{< video src="https://web.archive.org/web/20210629172742if_/https://www.youtube.com/embed/NmR3a6F7Ju4" >}}


其實發明太陽能電筒選舉制度嘅人，不如你慳番啖氣，做一啲對人類有裨益嘅事好過啦。就算你搞一個三不像嘅選舉制度出嚟同我講唔投票係我損失，我都唔會同你含淚投馮檢基；紫荊黨定民建聯係執政黨關我乜事，反正你都決定咗選舉結果，做乜要浪費我時間去投票啫？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629172742/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210629172742im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
