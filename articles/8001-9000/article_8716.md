---
title: "葉劉稱被領展派人恐嚇　四方陳述揭政商智庫關係　劉業強曾當中間人約飯局"
date: "2017-12-07"
author: "記者吳婉英"
category: "眾聞"
tags:
  - "葉劉淑儀"
  - "葉劉"
  - "Regina IP"
  - "葉太"
  - "領展"
  - "領匯"
  - "領展房地產投資信託基金"
  - "link hk"
  - "linkreit"
  - "領滙"
  - "Link REIT"
  - "Link Real Estate Investment Trust"
  - "李兆富"
url: "https://web.archive.org/web/20210712012717/https://www.hkcnews.com/article/8716/%E8%91%89%E5%8A%89%E6%B7%91%E5%84%80-%E6%9D%8E%E5%85%86%E5%AF%8C-%E9%A0%98%E5%B1%95-8716/%E8%91%89%E5%8A%89%E7%A8%B1%E8%A2%AB%E9%A0%98%E5%B1%95%E6%B4%BE%E4%BA%BA%E6%81%90%E5%9A%87-%E5%9B%9B%E6%96%B9%E9%99%B3%E8%BF%B0%E6%8F%AD%E6%94%BF%E5%95%86%E6%99%BA%E5%BA%AB%E9%97%9C%E4%BF%82-%E5%8A%89%E6%A5%AD%E5%BC%B7%E6%9B%BE%E7%95%B6%E4%B8%AD%E9%96%93%E4%BA%BA%E7%B4%84%E9%A3%AF%E5%B1%80-"
original_url: "https://www.hkcnews.com/article/8716/%E8%91%89%E5%8A%89%E6%B7%91%E5%84%80-%E6%9D%8E%E5%85%86%E5%AF%8C-%E9%A0%98%E5%B1%95-8716/%E8%91%89%E5%8A%89%E7%A8%B1%E8%A2%AB%E9%A0%98%E5%B1%95%E6%B4%BE%E4%BA%BA%E6%81%90%E5%9A%87-%E5%9B%9B%E6%96%B9%E9%99%B3%E8%BF%B0%E6%8F%AD%E6%94%BF%E5%95%86%E6%99%BA%E5%BA%AB%E9%97%9C%E4%BF%82-%E5%8A%89%E6%A5%AD%E5%BC%B7%E6%9B%BE%E7%95%B6%E4%B8%AD%E9%96%93%E4%BA%BA%E7%B4%84%E9%A3%AF%E5%B1%80-"
---

# 葉劉稱被領展派人恐嚇　四方陳述揭政商智庫關係　劉業強曾當中間人約飯局

前保安局局長、行政會議及新民黨立法會議員葉劉淑儀，報稱被上市公司領展「派人恐嚇」，矛頭直指獅子山學會創辦人之一、經常在報章發表時事評論文章的李兆富，跟新民黨政策總裁袁彌昌在11月中的一段對話。葉劉稱獲袁彌昌告知李兆富說：「喂，叫葉劉唔好再搞，再搞就郁佢啲區議員」。眾新聞分別向葉劉淑儀、李兆富、袁彌昌、領展詳細查詢，並整理4方面的說法，讓讀者了解事件所折射的政界、商界、智庫三者之間的關係。

綜合4方面的說法，事件始於兩個月前，葉劉淑儀「就領展的問題聯絡證監會」，她之後除了收到袁彌昌傳達被指是領展「中間人」的李兆富傳話，還收過領展公關的聯絡，以及鄉議局立法會議員劉業強傳話，指可以安排她與領展行政總裁王國龍三人飯局，但葉劉稱她拒絕出席。

另一方面，袁彌昌接受眾新聞查詢時，指李兆富「一定冇講『郁』同『搞』呢兩個字」，他引述李兆富的說法是：「如果葉太繼續批評落去，咁其實就……領展嗰方面可能會喺冇選擇之下，佢有權去決定唔租用啲單位俾你哋。」

李兆富則指，當日跟袁彌昌說：「如果你有啲地區嘅黨員要同領展傾，就唔好同商場經理（傾），諗住透過商場經理去轉達，因為好多時呢啲聲音未必可以傳到上總部，如果要同總部傾，我可以幫吓手，因為我同佢哋都熟，就係咁簡單。」

領展對葉劉淑儀的指控感到震驚，指絕對不會透過任何人士向新民黨表達葉劉淑儀議員所指的言論，但未有直接回應跟李兆富的關係。

<figure>
<img src="https://web.archive.org/web/20210712012717im_/https://www.hkcnews.com/news_新聞/hk-discuss/2017/12/葉劉-20171207000806_f0fa_large.jpg" alt="">
<figcaption>葉劉淑儀今早在立法會「引爆」被「 領展派人恐嚇」一事。何君健攝</figcaption>
</figure>

**葉劉淑儀**

事件曝光源於葉劉淑儀周三早上在立法會見傳媒時表示，可能她近來在專欄、立法會批評領展，被「領展派人恐嚇」：「兩、三個星期前，我黨個學者袁彌昌話俾我知，佢喺一個傾Uber嘅場合見到李兆富，李兆富同佢講：『喂，叫葉劉唔好再搞，再搞就郁佢啲區議員』。」

葉劉淑儀接受眾新聞查詢時透露，早在兩個月前，她曾經就領展的問題聯絡證監會，「我好擔心領展賣物業，影響公共屋邨居民，我去搵過Ashley Alder，證監會個行政總裁，問 [房地產投資信託基金守則](https://web.archive.org/web/20210712012717/http://www.sfc.hk/web/TC/pdf/laws/chinese-rules/27_Code%20on%20Real%20Estate%20Investment%20Trusts_v1_June%202010_Chi.pdf) 點樣規管領展，佢話同情我嘅睇法，同意係有社會問題，但係守則度監管唔到，佢話領展只係向佢嘅股東同單位持有人負責，佢無能為力，佢建議我直接同王國龍傾，我叫秘書約王國龍，佢唔肯見，超過1個月（前）約佢，佢都唔肯見，搵啲公關嚟耍我哋，咁我就繼續寫文章，跟住就有好多不同嘅聲音。」

葉劉淑儀續指，之後在某個會議後，袁彌昌「好緊張咁」對她說：「佢話：『我見到李兆富，佢話叫你收手，唔好再搞喇喎，唔係你啲區議員就唔掂。』大概係咁。我再約袁博士入我房傾係咩意思，都知道係我如果繼續批評，就會對我啲區議員不利。」

翻查資料，葉劉早於2007年7月，即她從美國史丹福大學留學回港、成立匯賢智庫後1年，已經公開批評過領展的服務質素。往後10年，她亦不時批評領展加租、迫走小商戶，近年她將「土地房屋嚴重不足」、「醫療系統失衡」、「領展霸權」批評為香港面對的「三座大山」。

葉劉批評領展多年，何以如今才被「恐嚇」？她認為，事關政府2014年放寬《房地產投資信託基金守則》後，她大力批評領展出售物業：「領展賣咗物業問題更大，因為接咗貨嗰啲唔識管理，佢散賣咗就唔知，今次就一次過賣17個俾大財團。過往佢好多賣咗俾散嗰啲、收佢幾個（物業）嗰啲，我覺得管理經驗唔夠，好似天馬苑咁，管理曳咗幾多呀，十室九空。你去天馬苑睇吓吖，啲廁所污糟邋遢，廁紙又冇，啲盆栽、landscaping。以前領展起碼話自己管理好咗、廁所乾淨咗……但佢轉賣之後曳咗，我哋呢幾個月特別關注，見佢賣咗之後，對居民影響仲大。佢就嚟再賣，我咪搵埋證監、房屋署，又搵王國龍傾，但佢唔肯見我。佢又唔鍾意批評，一批評就有中間人嚟搞。」

<figure>
<img src="https://web.archive.org/web/20210712012717im_/https://www.hkcnews.com/news_新聞/hk-discuss/2017/12/領展-王國龍-20171207001006_5266_large.jpg" alt="">
<figcaption>葉劉表示，其秘書在過去一個月持續約見領展行政總裁王國龍不果，直至李兆富「傳話」後，王透過劉業強邀她吃飯，惟她拒絕。資料圖片</figcaption>
</figure>

不過，葉劉淑儀表示，領展的公關曾經聯絡她，「有個公關，唔係好高級，嚟立法會搵我，揼低張卡片就走咗。大概兩個禮拜前，唔係記得好清楚，係咁上下。」

**葉劉淑儀續稱，約兩星期前，領展再次透過「中間人」、立法會議員兼鄉議局主席劉業強聯絡她，她稱：「我諗佢好在意我喺西報寫啲嘢，因為佢一路賣產業，我諗佢好怕財團睇西報睇到有人批評佢。好多議員鬧佢，好多團體投訴佢，又撒溪錢，我諗佢唔理，但你喺西報寫，佢比較著緊啲。係劉業強同我講：『王國龍話，啲公關唔識嘢，得罪你，唔好意思，不如我哋約埋三個人食餐飯啦，我安排喇。』但我唔同佢食飯。」眾新聞曾向劉業強議員辦事處查詢，但未獲回覆。**

葉劉又透露，新民黨有兩名區議員有租用領展的場地，其中屯門區議員蘇炤成租用的三聖邨進漁樓地下29號，早前被領展要求加租不少於10%，但她不清楚確實時間。

領展最終在11月28日落實出售旗下17項物業，予基滙資本為首的財團，作價高達230億元。

<figure>
<img src="https://web.archive.org/web/20210712012717im_/https://www.hkcnews.com/news_新聞/hk-discuss/2017/02/特首選戰-葉劉淑儀-劉業強-20170201165358_6a76_large.jpg" alt="">
<figcaption>葉劉淑儀（左二）指，她被「領展派人恐嚇」後，王國龍透過立法會議員兼鄉議局主席劉業強（右二）向她道歉，並邀請她「食餐飯」。資料圖片</figcaption>
</figure>

**袁彌昌**

今年初辭任民主思路總幹事的學者袁彌昌，年中加入新民黨任政策總裁，他是人民力量袁彌明的胞弟。袁彌昌接受眾新聞查詢時稱，兩、三個星期前，在Uber總部舉行的一個分享會上與李兆富接觸，新民黨容海恩及傅曉琳當日分別是活動的講者和主持。翻查傅曉琳的facebook，她在11月14日晚上，貼出4張與容海恩在Uber辦公室出席活動的照片。

袁彌昌憶述：「呢個係一個公開場合，係朋友之間講呢件事，唔會覺得係個密談。寒喧咗一陣，佢（李兆富）就問起點解葉太經常都寫文或者喺其他場合批評領展？冇幾耐佢已經表達咗嗰邊有啲話想傳過嚟，叫我話俾葉太聽。」

**袁彌昌澄清指， 李兆富「一定冇講『郁』同『搞』呢兩個字」，他續稱：「佢問點解葉太成日都批評領展，但真係關鍵嗰一句就係話，『如果葉太繼續批評落去，咁其實就……領展嗰方面可能會喺冇選擇之下，佢有權去決定唔租用啲單位俾你哋。』呢個最關鍵，我記憶真係咁樣，呢個真係有咁講過。」**

至於如何確定李兆富是代表領展，袁彌昌說：「我冇去特登確認Simon（李兆富）係咪真係official傳話人，因為我知道佢同好多呢啲機構都有啲關係，咁佢同我講得，唔通耍我咩，係咪先。我又知道佢係一個傳話人啫。佢又叫我記住講俾葉太聽，我咪照講返俾葉太聽囉。」

袁彌昌坦言，他聽到李兆富的言論後「冇咩hard feeling」，「我除咗覺得呢個招數唔係太好，因為佢令到啲區議員，可能長遠租用唔到啲單位，或者影響咗物業辦事處，咁會對葉太或者會對黨，可能有啲怨言咁樣，呢個有擔心。但由於我個身份角色都係傳話，所以我都基本上係咁樣，上到嚟話俾葉太聽，就係咁。」

<figure>
<img src="https://web.archive.org/web/20210712012717im_/https://www.hkcnews.com/news_新聞/hk-discuss/2017/12/袁彌昌-20171207003417_2cae_large.png" alt="">
<figcaption>袁彌昌辭任民主思路總幹事後，曾協助曾俊華競選特首，今年中再加入新民黨任政策總裁。資料圖片</figcaption>
</figure>

**李兆富**

不過，李兆富表示，他當晚只是「偶遇」袁彌昌，閒談中提起領展的事，「大家喺啲社交場合，你梗係搵啲嘢講，我咪搵啲嘢講囉，我話：『喂，你阿姐呢排都講好多領展喎』，就提到REITs Code，房地產投資信託基金嗰啲問題，然後我話唔係你哋講到咁簡單，因為我想同佢講，就話早幾年證監放寬個條例嘅原因係為咗促進香港個市場……不過呢個咁長篇大論嘅嘢，我哋搵日再講…… **我by the way就同佢講，如果你有啲地區嘅黨員要同領展傾，就唔好同商場經理（傾），諗住透過商場經理去轉達，因為好多時呢啲聲音未必可以傳到上總部，如果要同總部傾，我可以幫吓手，因為我同佢哋都熟，就係咁簡單。」**

李兆富否認曾經使用「 郁」、「收手」等字眼，又強調自己並沒有提及領展可能採取的行動，不知道為何袁及葉劉淑儀如此解讀，「我只係話我願意幫佢哋聯絡，同埋如果大家有需要，我可以試吓幫佢約見。」袁彌昌稱是李兆富叫他傳話給葉劉淑儀，李解釋：「我好specially記得我同Derek（袁彌昌）講，呢啲嘢都唔知阿姐點諗，我哋自己食飯傾。唔知葉劉點諗，佢有自己諗法。」他其後重申：「我冇講過任何租嘅嘢，我甚至同佢講唔好驚動阿太。」

被問及是否留意到領展在意葉劉淑儀的言論或行動，李兆富強調其工作不包括游說， **「我唔係（領展）員工，係contract咁幫佢哋做政策研究。由我2011年開始開公司，on and off都有幫佢哋做嘢，唔係話要幫佢哋做游說，通常係掉返轉我俾佢哋內部意見。例如競爭法落實嘅時候，我幫佢哋做風險評估，每年嘅施政報告、最新嘅施政報告，我都有幫佢哋做分析等等嘅工作。」**

記者再問李兆富有否聞說領展對葉劉淑儀有意見，他再解釋：「反而有話就REITs Code當年嘅改革，因為當時我有follow呢個issue，佢（領展）有叫我如果可以嘅話，都同公眾解釋返個事實係乜嘢，但冇提及任何個別人士，或者去改變任何人嘅睇法。」

除了袁彌昌，他有沒有跟其他人說過類似言論？ **「我有公開寫文章，公開寫文章個立場係我一貫以來嘅信念，我由2005年12月開始、領展上完市，我已經有呢個立場。咁多年嚟我唔係一直都同領展有合約關係。2005到2010年期間我一路都喺壹傳媒工作，都有呢個立場。唔係因為幫領展做嘢而幫領展講說話，我係不嬲都幫領展講說話。」**

李兆富在2011年成立知言公共事務顧問有限公司（AdvB Public Affairs Consulting Limited），他在個人facebook列明為知言的Principal Consultant，公司另有一名叫「林秀華」的董事，林亦是公司的唯一股東。知言 [網頁](https://web.archive.org/web/20210712012717/http://advb.com.hk/) 顯示，公司提供公共政策倡導、議題管理、危機管理、聲譽管理、社交媒體聆聽、溝通培訓服務。

至於還跟哪些公司有合作關係，李兆富不願透露：「呢幾個月我專心搞共享經濟聯盟，領展我而家冇嘢同佢哋做㗎喇。我嘅公關顧問公司梗係有幫好多唔同嘅人做嘢，但係我唔可以disclose晒、逐間公司咁樣數出嚟。」

<figure>
<img src="https://web.archive.org/web/20210712012717im_/https://www.hkcnews.com/news_新聞/hk-discuss/2017/09/李兆富-共享經濟-20170904194033_f436_large.jpg" alt="">
<figcaption>李兆富（左）為共享經濟聯盟召集人，組織今年9月發布調查指香港的創新科技發展評分為比新加坡、首爾、台北、深圳低。資料圖片</figcaption>
</figure>

**領展**

領展回覆眾新聞指，一直跟新民黨保持溝通，包括立法會議員、各區區議員、研究部職員等。「鑑於該黨主席葉議員近月於媒體就領展事務的評論，反映其對本公司的情況了解並不全面，故希望透過不同途徑加強有關溝通工作。對於有關指控感到震驚，本公司絕對不會透過任何人士向該黨表達葉議員所指的言論。　」

領展表示，多年來「與不同黨派及地區人士一直保持良好溝通，就地區事務及社區服務等合作無間，未來會繼續加強雙方溝通，藉以強化關係，釐清誤會，並提供更全面的資訊」。

領展未有明確回應與李兆富的關係，以及是否透過他傳達訊息。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712012717/https://www.hkcnews.com/aboutus/#subscribe)
