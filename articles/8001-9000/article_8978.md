---
title: "拒做樂團「沙煲罌罉」 27歲港青演奏馬林巴琴突圍"
date: "2017-12-26"
last_updated: "2017-12-26 03:47:34"
author: "記者戴晴曦"
category: "眾聞"
tags:
  - "演唱會"
  - "音樂會"
  - "李珈維"
  - "馬林巴琴"
url: "https://web.archive.org/web/20210628174652/https://www.hkcnews.com/article/8978/%E6%BC%94%E5%94%B1%E6%9C%83-%E6%9D%8E%E7%8F%88%E7%B6%AD-%E9%A6%AC%E6%9E%97%E5%B7%B4%E7%90%B4-8978/%E6%8B%92%E5%81%9A%E6%A8%82%E5%9C%98%E3%80%8C%E6%B2%99%E7%85%B2%E7%BD%8C%E7%BD%89%E3%80%8D-27%E6%AD%B2%E6%B8%AF%E9%9D%92%E6%BC%94%E5%A5%8F%E9%A6%AC%E6%9E%97%E5%B7%B4%E7%90%B4%E7%AA%81%E5%9C%8D"
original_url: "https://www.hkcnews.com/article/8978/%E6%BC%94%E5%94%B1%E6%9C%83-%E6%9D%8E%E7%8F%88%E7%B6%AD-%E9%A6%AC%E6%9E%97%E5%B7%B4%E7%90%B4-8978/%E6%8B%92%E5%81%9A%E6%A8%82%E5%9C%98%E3%80%8C%E6%B2%99%E7%85%B2%E7%BD%8C%E7%BD%89%E3%80%8D-27%E6%AD%B2%E6%B8%AF%E9%9D%92%E6%BC%94%E5%A5%8F%E9%A6%AC%E6%9E%97%E5%B7%B4%E7%90%B4%E7%AA%81%E5%9C%8D"
---

# 拒做樂團「沙煲罌罉」 27歲港青演奏馬林巴琴突圍

一般「90後」的童年成長離不開各式各樣的興趣班，27歲的李珈維，兒時沒有學十樣東西，卻專注一樣他的最愛。他並非來自貴族名校，父母也沒有期望他能「贏在起跑線」，他因為讀小學時看到一張學校通告接觸到敲擊樂，升上中學後卻不甘做樂團的配角，繼而自學鋼片琴，再找到令他著迷的馬林巴琴，成為他平凡人生的轉捩點。每一步，都是他努力爭取。

[馬林巴琴（Marimba）](https://web.archive.org/web/20210628174652/https://baike.baidu.com/item/%E9%A9%AC%E6%9E%97%E5%B7%B4/2251121?fromtitle=%E9%A9%AC%E6%9E%97%E5%B7%B4%E7%90%B4&fromid=9650772) 是敲擊樂的一種，屬於中低音域的木琴。它起源於非洲，直到18世紀傳入拉丁美洲，其後漸漸演化成現在的模樣。馬林巴琴的歷史不算長久，莫札特、舒曼等著名音樂家未曾見過它。

李珈維每次演奏馬林巴琴，透過擊打由玫瑰木製成的琴鍵，便感覺到經金屬管發出清脆而又溫暖厚實的音色。不過，在芸芸樂器中，馬林巴琴卻不是很多人認識，但在李珈維的世界中，單憑一部馬林巴琴，便能演奏不少動人樂章，他希望將馬林巴琴的獨特音色，與更多香港人分享。

<figure>
<img src="https://web.archive.org/web/20210628174652im_/https://www.hkcnews.com/news_新聞/hk-discuss/2017/12/李珈維-20171222194145_c17e_large.jpg" alt="">
<figcaption>馬林巴琴令李珈維愛上音樂，亦成為他平凡人生的轉捩點。受訪者提供</figcaption>
</figure>


{{< video src="https://web.archive.org/web/20210628174652if_/https://www.youtube.com/embed/ipdxoe1C9LM" >}}


李珈維的童年非常普通，他在小康之家成長，在家中排第二，個性安靜乖巧，成績表中令他最自豪的不是學業排名而是良好的操行紀錄。他小時無特別長處，也無參加一連串的課外活動，父母無催谷他要爬到最高，多年來只為他報讀游泳班。

他在灣仔學校讀小學五年級那年，因為一張學校通告，進入了音樂的世界，「通告有學敲擊樂嘅興趣班，好似可以敲下嘢，幾好玩咁，我就同屋企人講想學。」十多人的敲擊樂班，一班小朋友透過擊打鼓墊，學習認識拍子，「初初學唔算catch up唔到，但要時間消化，唔夠其他同學學得咁快。當時未到好鍾意敲擊樂，但又想繼續試下。」

升讀嶺南中學後，李珈維加入學校的步操樂團，由打鑼、三角鈴等樂器入手，「樂團好多中五、中六學生，通常佢哋打小鼓、大鼓等比較重要嘅樂器，我就keep住打鑼、搖鼓、三角鈴。」李珈維的表現並非特別出眾，初中的三年期間，他都甚少機會嘗試打鼓，「都覺得有啲悶，見到其他人打小鼓，啲節奏會難好多，但我係成首歌就係叮嗰幾下、搖幾下沙錘。」

直至中三那年某一天，李珈維偶然在樂團儲物房發現一部小鋼片琴，鋼片琴是敲擊樂的一種，聲音光亮清脆，猶如銅鈴的聲音，在步操樂團中有著一定角色，比三角鈴和沙錘似乎更有個性。

「我記得小學有用鋼片琴練過一首歌，但當時睇樂譜唔係睇音符，係將音符翻譯成英文字母，同時係琴鍵貼埋英文字母，俾我跟住打，當時係零技巧。」基於要跳出三角鈴和沙錘的不服輸心態，李珈維決定認真自學鋼片琴，「因為我唔想再打啲『沙煲罌罉』，所以自己買咗本鋼片琴書去睇，每日練半個鐘。當時手勢唔係太正確，但起碼彈到個音。」

漸漸地，樂團老師發現他的自學成果，將他由「沙煲罌罉」安排至負責演奏鋼片琴，讓李珈維在樂團中找到定位。與此同時，李珈維決定找私人老師認真學習敲擊樂，並第一次接觸音域更廣闊的馬林巴琴，「因為當時要考5級，但鋼片琴嘅音域太少，啲歌唔夠音打，所以通常用木琴考」、「我覺得馬林巴琴比鋼片琴好玩，因為size大啲、聲音冇咁刺耳、演奏到嘅歌更多，但需要重新習慣佢嘅闊度同位置，但過程唔算好難。」

讓李珈維真正對馬林巴琴著迷，是他讀中五、家裡迎來第一部馬林巴琴的日子，「之前只係一個禮拜上一堂敲擊樂，返屋企就接觸唔到。當時屋企只係有部鋼片琴，只可以用鋼片琴彈馬林巴琴嘅歌。但當屋企有馬林巴琴，就可以打多咗自己想打嘅歌」、「屋企有馬林巴琴後，練習就更加頻密，由以前每星期練三次、每次半個鐘，增加到每星期四至五次，每次一個鐘。」那部琴，也是家人全力支持他行音樂路的鼓勵。

<figure>
<img src="https://web.archive.org/web/20210628174652im_/https://www.hkcnews.com/news_新聞/hk-discuss/2017/12/李珈維-20171222193959_95e2_large.jpg" alt="">
<figcaption>除了對馬林巴琴的熱愛，李珈維持之以恆的努力，令他找到個人獨特之處。受訪者提供</figcaption>
</figure>

李珈維對馬林巴琴的熱愛有增無減，他首次報名參加校際音樂節，便在馬林巴琴獨奏組贏得冠軍，也是他人生中的首個音樂獎項。李珈維認為，他並非「天才音樂家」，靠的只是「鍾意＋努力」的方程式，「音樂老師都從來冇話過我有音樂天份。我純粹係咁練習，老師指導，然後我再改善。譬如呢個比賽，我練咗4個月，一星期4至5次，每次練1個鐘，而我係鍾意呢個練習過程。」、「其實音樂好多嘢都需要練習，可能再多啲天份就會變成演奏家，但其實演奏家都需要好勤力咁練習。」

李珈維表示，他的學業成績一直平平並不突出，他對自己亦無抱太大期望，「就算最叻嘅生物科，最後A-Level溫極都係得個D。」不過，幸運的是，他找到馬林巴琴令他獨特，更找到信心和未來發展方向，「我本身唔係咁鍾意面對人群，但接觸音樂之後，我多咗好多表演機會，多咗機會要面對觀眾，慢慢令自己嘅自信多咗，同時對自己嘅要求越嚟越高。」

找到發展方向後，李珈維先後升讀浸會大學音樂學副學士課程、浸會大學音樂學學士課程。期間，他無因而放慢腳步，反而越跑越快，將大量時間放在馬林巴琴之上，並贏得香港青年音樂家大獎敲擊樂公開組亞軍，「為咗呢個比賽，當時每日會練4至5個鐘」、「試過練好耐都唔好聽，咁咪慢慢繼續試囉。譬如有啲敲打技巧係要由慢開始練，我當時會一路睇《溏心風暴》，一路用琴槌打大髀，練習平均力度，呢個技巧當時每日練半個鐘，練咗3個月。」

<figure>
<img src="https://web.archive.org/web/20210628174652im_/https://www.hkcnews.com/news_新聞/hk-discuss/2017/12/李珈維-20171222194507_41f6_large.jpg" alt="">
<figcaption>來自比利時的馬林巴琴老師（左）教識李珈維（右）詮釋樂曲的技巧，令他的琴技更上一層樓。受訪者提供</figcaption>
</figure>

畢業後，李珈維獲政府頒發特別才藝發展獎學金，前往比利時進修馬林巴琴。眼見身邊的同學都是馬林巴琴的演奏精英，他除了更勤奮練習，也開始著重音樂的詮釋技巧，讓其技術能更上一層樓，「老師嘅要求會再高啲，要你entertain到啲觀眾，不斷要求你嘗試唔同風格。自己會不斷試敲打琴鍵嘅聲音，又會對住琴譜，想像唔同聲音」、「我會發現多咗唔同演繹風格，學識欣賞佢哋。」

出身普通家庭的李珈維，明白家人的經濟能力無法支持他繼續在外國生活及升學，完成比利時安特衛普皇家音樂學院的碩士課程後，他決定返香港繼續發展，除了教授小朋友學習敲擊樂外，亦參加大大小小的表演，「我會覺得自己幾好彩，搵到音樂令自己著迷，因為而家望到其他朋友返office工好苦悶，但我就一直做到自己鍾意做嘅事，enjoy而家嘅生活。」

能夠呼吸自由空氣，隨心而行，是李珈維的最大滿足。

回港已3年的李珈維，一直與比利時的同學聯繫，希望在港籌辦馬林巴琴音樂會，讓更多香港人認識馬林巴琴，「會覺得少少可惜，因為馬林巴琴有好多咁好聽嘅音樂，但唔係咁流行」、「譬如我好鍾意一隻老師作嘅歌，叫做Fill The Sunlight，首歌會描述唔同情境，俾觀眾感受陽光嘅意境，係一首好有靈魂嘅歌。」

「我同比利時嘅同學有一個約定，我哋一直喺比利時合作二重奏，大家都好享受。見到目前好少音樂會成場都係用兩部馬林巴琴做主角，所以希望將我哋喺比利時學到嘅嘢，帶俾未聽過嘅人認識。」李珈維將於本月31日，與比利時的同學、來自台灣的陳姿珺於大會堂舉辦「啟程•絲路」馬林巴琴二重奏音樂會，為觀眾演奏不同風格的音樂，分享馬林巴琴渾厚豐富的獨特音色。


{{< video src="https://web.archive.org/web/20210628174652if_/https://www.youtube.com/embed/jSpgK7WFpZQ" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628174652/https://www.hkcnews.com/aboutus/#subscribe)
