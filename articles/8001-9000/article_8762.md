---
title: "22歲青年自述　傘運官司糾纏4年掙扎"
date: "2017-12-09"
author: "記者戴晴曦"
category: "眾聞"
tags:
  - "雨傘革命"
  - "雨傘運動"
  - "umbrella movement"
  - "umbrella revolution"
  - "佔旺藐視法庭案"
  - "翁耀聲"
url: "https://web.archive.org/web/20210712012738/https://www.hkcnews.com/article/8762/%E4%BD%94%E6%97%BA%E8%97%90%E8%A6%96%E6%B3%95%E5%BA%AD%E6%A1%88-%E9%9B%A8%E5%82%98%E9%81%8B%E5%8B%95-%E7%BF%81%E8%80%80%E8%81%B2-8762/22%E6%AD%B2%E9%9D%92%E5%B9%B4%E8%87%AA%E8%BF%B0-%E5%82%98%E9%81%8B%E5%AE%98%E5%8F%B8%E7%B3%BE%E7%BA%8F4%E5%B9%B4%E6%8E%99%E6%89%8E"
original_url: "https://www.hkcnews.com/article/8762/%E4%BD%94%E6%97%BA%E8%97%90%E8%A6%96%E6%B3%95%E5%BA%AD%E6%A1%88-%E9%9B%A8%E5%82%98%E9%81%8B%E5%8B%95-%E7%BF%81%E8%80%80%E8%81%B2-8762/22%E6%AD%B2%E9%9D%92%E5%B9%B4%E8%87%AA%E8%BF%B0-%E5%82%98%E9%81%8B%E5%AE%98%E5%8F%B8%E7%B3%BE%E7%BA%8F4%E5%B9%B4%E6%8E%99%E6%89%8E"
---

# 22歲青年自述　傘運官司糾纏4年掙扎

雨傘運動旺角彌敦道清場期間，20名示威者被指拒絕離開或阻撓清場，違反法庭臨時禁制令，被控藐視法庭罪，被告包括香港眾志黃之鋒、學聯前副秘書長岑敖暉、社民連黃浩銘等16人，法官押後至明年判刑。這宗只是佔旺事件的第一宗官司，明年5月，將會有另外15人被控刑事藐視法庭罪面臨審訊，翁耀聲是其中一人。案發時他19歲，如今他22歲。

2014年11月25日，翁耀聲在旺角亞皆老街被捕。由被捕一刻到明年的審訊，官司纏繞他近4年。這些年間，他的內心都是對未來的迷茫，不敢找一份長工、不知道如何面對家人的擔心與期望......

不過，有一點他肯定，他沒有後悔參與傘運，因為他在那79天，搵番真正的自己。

<figure>
<img src="https://web.archive.org/web/20210712012738im_/https://www.hkcnews.com/news_新聞/hk-discuss/2017/12/翁耀聲-20171206171941_1614_large.jpg" alt="">
<figcaption>3年多前旺角清場期間，翁耀聲在旺角亞皆老街被捕，成為改變他的一件人生大事。何君健攝</figcaption>
</figure>

2014年11月25日下午3時，翁耀聲在亞皆老街被警員抓住（他將於審訊交代案發情況），將他推向速龍小隊一方，「係有啲怯，去咗警察嗰邊之後冇掙扎，但我會起勢昅住，驚比人郁，因為當時隻手反抗唔到，變咗佢打你係隨手都做到。」

翁耀聲雙手被綁，被警員押上警車帶往長沙灣警署。「入到去有兩樣嘢想做，去廁所同打電話，但打電話要排長龍，去廁所都要等一段時間。」晚上8時他獲准致電回家，母親早已透過他就讀的學校港專得知事件，反應非常平靜，「我話我係差館嘅時候，阿媽話『我知啊』，咁樣囉，又提我下次小心啲，好似傾咗3、4分鐘就收線。後面仲有好多人排隊，佢（警方）只係放咗一部電話俾我哋打。」

撥下電話號碼的一刻，翁耀聲形容，心情就像小學生欠交功課一樣，「當時唔熟警署程序，會諗係咪要阿媽嚟保釋我。嗰晚會覺得真係好影響到屋企人。」

在羈留室渡過一晚，翁耀聲翌日在九龍城裁判法院申請保釋。保釋後，他先到學聯總部取回背包和電腦，匆匆回家洗澡後，便返回學校，直至晚上回家才見到家人。面對家人，翁耀聲沒有向他們抒發被捕的感受，只是避重就輕地「同佢哋分享（警署）入面嘅花生」，家人沒有明顯的政治立場和取態，亦沒有激動的反應，只是著他要小心。

「我同家人都唔太擅長喺大家面前表達自己嘅感受。我覺得父母只係做俾我睇，佢哋嘅關心好似唔係好到肉，但真實感受係更加入肉，有啲嘢未表達俾我知。」翁耀聲是家中長子，有一個比他小6歲的弟弟，一家四口居於300多呎的居屋。翁耀聲形容，他從小與家人的溝通，只是「一句起兩句止」，平時在家頗為安靜。

「我記得細個試過一次，欠功課欠到記過，仲要係小五、小六嘅時候，媽媽會因為搵我班主任求情講到喊，但對住我，佢就會話『自己醒定啲啦』，會見到個反差。佢當時係完全show咗俾班主任睇，究竟佢係幾驚我會出事，但對住我，佢就會擺番堅強、唔會冧嗰面出嚟。」

3年多了，直至現在，家人仍對他在佔旺被捕一事有「後遺症」，擔心他再次被捕，「由每次出街前提醒嘅頻密度同內容都會feel到。例如以前會話自己小心啲、唔好上鏡。到我被拉完之後就話，你唔好企咁前，有咩就走啦，提醒嘅內容係具體咗，覺得我唔會識得走。就算去到而家，我去示威或請願行動，屋企人都會話唔好企咁前啊，你有一單（官司）㗎啦。」

「Keep住聽都會覺得warm，因為佢哋keep住係嗰啲位置提醒我。」但翁耀聲坦言，直至現在的示威集會，他雖然無「企咁前」，但每逢群眾與警方對峙時，他依舊會留到最後，心中始終有一絲內疚感，「係同一份內疚，係自己要行嘅路，同父母期望唔同。」

翁耀聲身形微胖，訪問時非常健談，不時發出爽朗的笑聲，看似與一般大男孩無異。不過，他一直走的路，與父母的期望都出現落差，「佢哋由細到大對我嘅期望都係讀好書，然後搵份好工。好似當我話讀社工，佢哋都話，好啊，讀完入社署做，係好求安穩嘅心態。」、「其實一路都知大家諗嘅嘢唔同，但都會有壓力，知道屋企人係因為錫我，先會對我有期望，但當我望到自己fulfill唔到嗰啲期望，就好似有啲辜負咗佢哋。」

與父母的期望不同，翁耀聲希望成為社工，不是因為要入社署工作，而是因為入讀名校伊利沙伯中學後（律政司司長袁國強母校），感受到主流教育制度的不公，「有一個同學轉數好快、諗嘢好全面，平時上堂，理論性嘅資訊會消化得好快。佢本身興趣係打機，打策略性遊戲、LOL（線上遊戲）嗰啲，一齊打機嗰陣就知道同佢個腦係冇得比。咁好自然地，佢鍾意用打機嘅邏輯思考，就唔會咁容易接受自己對住本書坐係到，但套教育模式唔會變，導致佢會成為學校內俾老師叫做壞學生嘅人。」

<figure>
<img src="https://web.archive.org/web/20210712012738im_/https://www.hkcnews.com/news_新聞/hk-discuss/2017/12/翁耀聲-20171208024827_29a1_large.jpg" alt="">
<figcaption>翁耀聲表示，中學時期的他（左）成績不太好，老師沒對他有太大期望。受訪者提供</figcaption>
</figure>

「其實自己當時都唔係咩乖學生，會蒲網吧，中五放學、中六study leave都喺網吧過，會見多咗因為中學成績唔好，就俾人認為讀唔成書，然後限死佢一生嘅人。」

蒲網吧打機期間，翁耀聲會趁空檔上網看新聞，「通識老師上堂會播《鏗鏘集》、《星期日檔案》，鼓勵我哋去睇新聞。咁我打LOL時要排隊，排夠10個人先可以開場，空檔時碌個Facebook就睇到好多新聞。」自認為「泛左膠」的他尷尬笑道，當時是他鍾情於《熱血時報》的年代，「而家回想點解我睇《蘋果日報》、《立場新聞》，唔會好似當時睇到《熱血時報》咁hyper，因為《熱血時報》有好多動員或情緒嘅描述，好容易就進入佢嘅視角，感受同一樣嘢。」

翁耀聲在2014年入讀港專社工系高級文憑課程，在開學禮上，他接受記者訪問時談及對普選的看法，令他被「老鬼」看中，邀請他加入「大專政改關注組」，一同籌備罷課，並落區與街坊講述對真普選的願景，「關注組成員同街坊對話，成員好少覺得自己嗰套（政治立場）完全啱晒，對方嗰套錯晒。我哋會了解番，點解街坊會覺得我哋係出嚟搞事，係相對平等嘅交流。」

入讀社工系第一年，社會發生雨傘運動，翁耀聲當時幾乎每晚到旺角佔領區、學聯的物資站看守物資，直至翌日早上才離開，「其實我選擇到旺角係純粹覺得金鐘嘅環境悶，旺角有多啲唔同嘅事同人出現。」

<figure>
<img src="https://web.archive.org/web/20210712012738im_/https://www.hkcnews.com/news_新聞/hk-discuss/2017/12/umbrella%20revolution-20171207104354_b5cf_large.jpg" alt="">
<figcaption>比起金鐘佔領區，翁耀聲較多時間留在旺角佔領區。蘋果日報圖片</figcaption>
</figure>

旺角佔領區予人龍蛇混雜的感覺，不少衝突在當時的旺角發生。翁耀聲的父母雖然言語間沒表示反對，但每日的來電足以證明，他們對每晚在佔領區留守的兒子，始終放心不下，「佢哋會留意多咗新聞，譬如新聞報道話旺角有衝突發生，佢哋就會即刻打電話嚟。」、「阿爸見到我成日係佔領區唔見晒啲尿袋（手機充電器），又會買過一堆新尿袋返嚟，幫我補給。」

或許是社工性格使然，翁耀聲敢於在旺角佔領區認識不同階層的人，當中更包括帶點江湖色彩的人，「佢哋有一次喺旺角幫手送水去金鐘，我哋就係咁認識咗。佢哋出發點都係催淚彈，覺得點解要咁對學生，背後對831件事都有認知。」、「佢哋會睇新聞㗎，正如大學生都有人睇或者唔睇新聞一樣。」、「大家都好清楚嗰個moment大家一齊做嘅嘢可以一樣，但其他moment就可以唔一齊做。」

傘運是翁耀聲第一次瞓身參與的社會運動，為他上了一次活動學習課，讓他學懂打破自身框架，亦令他更認同社工秉持的價值觀，「純粹帶住個信念，點解每個人當刻有嗰一個狀態，一定有啲原因，因為每個人都會有獨特嘅元素。當時多咗好多機會，用呢個信念嘗試接觸唔同人。望返轉頭，當時啱啱讀社工，接觸呢套價值時，都幾扭到我個人。」

**「經歷過傘運，我會更加相信社工嗰套價值觀。係傘運嘅經歷，令我見到社工嘅價值，同其他同樣想推行社會改革嘅價值觀唔同。如果係practical嘅位，譬如去做組織行動，平時團體通常礙於形勢局限，會少咗兼顧唔同人嘅感受同想法，但社工嗰套價值觀係仍然會嘗試站喺唔同人嘅角度去睇，會理解點解嗰個人會有咁嘅行為，然後嘗試去接受佢，令我更加想嘗試實踐社工呢套價值觀。」**

經歷一場傘運，翁耀聲有感，搵一份好工並非他人生中的必需品，反而持守「以人為本」的價值觀，才合乎他的生涯規劃。

然而，這節課換來的，是律政司的檢控，以及被定罪及判刑的可能性。每逢上庭，翁耀聲都不希望家人看到他以被告的身分上庭應訊。3年來，母親只陪他上庭一次，「自己上庭會自在少少，因為上庭就係其中一個好明顯嘅標誌，我係行緊唔同嘅路。可能由細到大帶俾屋企嘅麻煩嘢已經夠多，成長都幾唔依正軌，小學、中學都成日收到欠交功課、遲到嘅電話，但今次唔想家人『食』更大嘅嘢，因為以前嗰啲係訓導主任，但今次係法官。」

被問到明年判刑時，他是否都不願意家人陪同上庭，翁耀聲先沉思一會：「其實都幾矛盾，如果判完要即刻坐監，會想喺最後一刻見到佢哋，但又會好concern嗰一下佢哋睇住我入去會係點。」

翁耀聲從來沒有向家人梳理他的所思所想，「但我會想喺家人嘅關係裡面處理呢啲情緒同感受。記得被捕後有上個人成長嘅堂，老師想我哋寫封信，我記得我係信裡面，講咗幾多關於參與社運可能影響前途，又令屋企人擔心嘅內容，講咗幾多關於呢啲事嘅感受出嚟，學多咗用唔同形式講。我會想同屋企人講，但要再諗點講，唔止佢哋要有心理準備，我自己都要有個準備。」

**「而家同父母的關係其實係有啲唔同，溝通比以往多咗，多咗啲閒話家常嘅溝通，以前係非常之少。老土啲咁講，人可能係經過咗啲『生離死別』，就會多咗發覺，屋企人真係keep住一直係身邊，提你、錫你、支持你。」**

由於學業成績未達標，翁耀聲未能成功考取社工牌，亦未能讀完社工學位。由於3年前的官司仍未解決，他一直從事不同兼職或freelance工作，「係唔知自己呢一刻應該做啲咩。原本就算讀唔成書，俾自己life plan係可以去做3至5年NGO，再將呢啲經驗帶落去較細規模嘅NGO，做我想做嘅服務或工作。但係，我而家未來一年嘅時間，都唔知自己會點嘅時候，就唔知要做咩。」

「呢一、兩年攤開嚟睇可能冇乜嘢，但會令我好難定短期目標同方向。例如去到好practical嘅位，我要搵工，就必然要同僱主講，我明年4月要遞信，因為5月要開審，審幾耐唔知㗎，咁人哋搵唔搵另一個同事嚟替代你呢？咁如果佢搵，但你又好快審完，就好似對另一個同事好冇道義，但如果唔搵，咁個服務又可以點搞？」

<figure>
<img src="https://web.archive.org/web/20210712012738im_/https://www.hkcnews.com/news_新聞/hk-discuss/2017/12/翁耀聲-20171206171957_14d2_large.jpg" alt="">
<figcaption>對於未來的官司，翁耀聲不感樂觀。何君健攝</figcaption>
</figure>

目前，翁耀聲正在海童會擔任兼職活動幹事，關注香港及國內患有地中海貧血症的患病兒童。對於未來的官司，他毫不樂觀：「見到上一單佔旺案，被定罪嘅理由好多都係環境證供，理由好廣泛，可以因為你著咩衫、純粹企喺嗰到就被定罪，思維好貼近政權，所以好大機會會被定罪。」

**「如果時光返回3年前，我都會選擇參加佔領。我好慶幸自己投身過香港呢10幾年裡面，一場咁大、咁多香港人投身落去嘅運動，見到大家對理想嘅追求，唔會因為日常嘅搵食、生活上的折磨而被磨滅，見到好多香港人仲會為唔啱嘅事，企出嚟發聲。望返轉頭，我唔會後悔3年前嘅決定。」**

他覺得，即使有案底的話，未必有很大影響，「我目前對係咪要考社工牌，或者做註冊社工仲有疑問。因為主流社福界依然會被資助者嘅立場、機構嘅發展等所限制，未必可以實踐社工嘅真正價值。我未來最想做，始終都係想實踐社工最原本嗰套價值觀。」翁耀聲打算未來投身於非主流的社福項目，例如社區發展、勞工團體等相關權益工作，希望將人連結一起，從而在社會上發揮更大力量。

翁耀聲同案另外14名被告包括：蕭雲龍、文伙安、黎宇聲、羅慧茵、陳子勳、陳瑋鋒、朱瑞英、黃嘉義、江金桃、陳遨天、陳柏陶、陳榮華、劉鐵民、梁翰林。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712012738/https://www.hkcnews.com/aboutus/#subscribe)
