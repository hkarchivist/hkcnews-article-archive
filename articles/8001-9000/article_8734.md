---
title: "劉業強否認當領展中間人約飯局　葉劉堅稱：我嘅印象係咁"
date: "2017-12-07"
author: "眾新聞記者"
category: "眾聞"
tags:
  - "葉劉淑儀"
  - "葉劉"
  - "Regina IP"
  - "葉太"
  - "劉業強"
  - "Kenneth LAU"
  - "領展"
  - "領匯"
  - "領展房地產投資信託基金"
  - "link hk"
  - "linkreit"
  - "領滙"
  - "Link REIT"
  - "Link Real Estate Investment Trust"
url: "https://web.archive.org/web/20210630122451/https://www.hkcnews.com/article/8734/%E8%91%89%E5%8A%89%E6%B7%91%E5%84%80-%E9%A0%98%E5%B1%95-%E5%8A%89%E6%A5%AD%E5%BC%B7-8734/link-real-estate-investment-trust"
original_url: "https://www.hkcnews.com/article/8734/%E8%91%89%E5%8A%89%E6%B7%91%E5%84%80-%E9%A0%98%E5%B1%95-%E5%8A%89%E6%A5%AD%E5%BC%B7-8734/link-real-estate-investment-trust"
---

# 劉業強否認當領展中間人約飯局　葉劉堅稱：我嘅印象係咁

前保安局局長、行政會議及新民黨立法會議員葉劉淑儀，昨日稱被上市公司領展「派人恐嚇」，指專欄作家李兆富透過新民黨政策總裁袁彌昌，要求她不要再批評領展，否則領展對新民黨區議員不利。

葉劉淑儀昨日向眾新聞透露，李兆富傳話之後，領展曾經透過立法會議員、鄉議局主席劉業強聯絡她。她稱：「劉業強同我講：『（領展行政總裁）王國龍話，啲公關唔識嘢，得罪你，唔好意思，不如我哋約埋三個人食餐飯啦，我安排喇。』」

記者今日向劉業強求證，他卻有不同說法。劉業強憶述邀約葉劉淑儀吃飯的經過指：「上星期唔記得二、三，我見到葉太，啲人啱啱走晒，應該星期三啦，星期二冇理由Chamber有meeting。我講開我約咗邊個（王國龍）食飯，好耐冇同佢食飯，我識佢好多年啦嘛，40幾年。我約咗佢（王國龍）食飯，不如（葉劉淑儀）一齊啦，咁啫嘛。我唔知中間佢哋有咩關係。」被問是否王國龍請他約葉劉，劉業強答：「可能佢（葉劉）有啲誤會。」

那麼劉業強可有向葉劉淑儀提及過租務的事？「冇呀。我都知大家對領展有啲意見，我都有反映意見俾佢（王國龍）聽，我話好多人對領展有啲意見，領展係上市公司，梗係為股東利益啦，佢都唔係完全冇回饋社會，我相信都有嘅。」他又可有向葉劉淑儀提及領展的公關做得不好？「佢（葉劉）有講過佢（王國龍）唔見佢，點解搵啲咁嘅級數員工、公關嚟見。咁我話咁啱食飯咪一齊傾吓偈囉。」

王國龍又有否向劉業強提過葉劉淑儀的事？「冇。中間發生咩事，我真係唔知，咩姓李呀姓袁呀，我真係唔知。」如果不是王國龍的意思，劉業強為何約葉劉吃飯？劉業強指：「冇冇冇，我都完全冇同佢（王國龍）通過電話，上次見佢可能都成年。」該頓飯是否打算由王國龍請？他再否認：「冇，我請啫嘛，我話一齊食飯，請便飯啫嘛其實。」

對於劉業強今天的說法，葉劉淑儀回應說：「我當時聽到就係話王國龍想同我食飯，話啲公關唔識嘢啫，我哋三個人食餐飯啦咁，我聽到係咁，邊個誤會就唔好理啦。而家事發喇，梗係好多種講法都有。我嘅印象就係咁，（王國龍）想請我食餐飯擺平我，就叫劉業強嚟約囉。」

<figure>
<img src="https://web.archive.org/web/20210630122451im_/https://www.hkcnews.com/news_新聞/hk-discuss/2017/02/特首選戰-葉劉淑儀-劉業強-20170201165358_6a76_large.jpg" alt="">
<figcaption>劉業強（右二）否認代領展行政總裁王國龍，向葉劉淑儀（右三）道歉及約她吃飯，他稱：「可能佢（葉劉）有啲誤會。」資料圖片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630122451/https://www.hkcnews.com/aboutus/#subscribe)
