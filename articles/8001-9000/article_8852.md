---
title: "冬天快到了，如何知道自己是暖男還是暖包？"
date: "2017-12-16"
author: "讀者來論"
category: "眾說"
tags:
  - "暖男"
  - "暖包"
url: "https://web.archive.org/web/20210712012819/https://www.hkcnews.com/article/8852/%E6%9A%96%E7%94%B7-%E6%9A%96%E5%8C%85-8852/%E5%86%AC%E5%A4%A9%E5%BF%AB%E5%88%B0%E4%BA%86%EF%BC%8C%E5%A6%82%E4%BD%95%E7%9F%A5%E9%81%93%E8%87%AA%E5%B7%B1%E6%98%AF%E6%9A%96%E7%94%B7%E9%82%84%E6%98%AF%E6%9A%96%E5%8C%85%EF%BC%9F"
original_url: "https://www.hkcnews.com/article/8852/%E6%9A%96%E7%94%B7-%E6%9A%96%E5%8C%85-8852/%E5%86%AC%E5%A4%A9%E5%BF%AB%E5%88%B0%E4%BA%86%EF%BC%8C%E5%A6%82%E4%BD%95%E7%9F%A5%E9%81%93%E8%87%AA%E5%B7%B1%E6%98%AF%E6%9A%96%E7%94%B7%E9%82%84%E6%98%AF%E6%9A%96%E5%8C%85%EF%BC%9F"
---

# 冬天快到了，如何知道自己是暖男還是暖包？

【撰文：柳臣】   
 ***作者喜歡寫作，網媒小心輕看總編輯***

而家電視劇入面，經常都會出現一個暖男嘅角色。   
 佢溫柔細心，笑容可掬，體貼入微，試問有邊個女仔唔鐘意俾一個暖男嘅溫暖所包圍。   
 所以好多男仔都希望自己可以成為暖男。

同時，因為好多男仔嘅想做暖男又怕被人當暖包，所以就會落入一個誤區。   
 覺得只有靚仔先做到暖男，唔靚仔就唯有被人當暖包。   
 呢個其實係錯誤嘅想法，冬天就嚟到，等柳臣教你擺脫工具人嘅慘況，又暖包升LV做暖男！

<figure>
<img src="https://web.archive.org/web/20210712012819im_/https://www.hkcnews.com/news_新聞/hk-discuss/2017/12/暖包-暖男-Hong%20Kong-20171216210745_c9a4_large.jpg" alt="">
</figure>

首先，暖男係自體發暖，暖包係為人取暖。   
 女仔係情感好細膩嘅生物，對佢哋嚟講，佢哋唔單只睇你做嗰件事（行為），而佢哋更重視你做嗰件事背後嘅出發點（動機）。

大家都係做同一樣嘢，暖男之所以係暖男，而你只係暖包，係因為女仔睇到你行為背後嘅動機，亦即係你獻殷勤嘅意圖太明顯。

暖男都係做同一個行為，但係佢並唔係為咗個女仔而做。佢咁做，只係因為佢嘅個性係咁，溫柔細心體貼入微係佢嘅意圖，而唔係行為。   
 而暖包誤將意圖當成行動，邯鄲學步效果自然大打折扣。

記住，要做暖男就做一個真正嘅暖男，成為一個溫柔細心體貼入微嘅人。唔需要刻意淨係去向你鐘意嘅女仔獻殷勤，你係夠暖嘅女仔自然會痴埋嚟，唔需要你主動哄過去。

當你抱住「我要去取悅佢」嘅心態去做暖男嘅時候，相對地對方就會覺得自己企咗係「你喺嚟取悅我嘅！我睇吓你取悅得我有幾好先！」   
 如果你講笑話之前話：「我而家要講一個笑話啦！」大家都會好認真咁等你引佢笑。   
 如果你變魔術之前話：「我而家要變一個魔術啦！」大家實金精火眼睇實你。   
 而家你主動哄過去做「暖男」，就好似打開口牌同個女仔講：「嗱！我而家要嚟取悅你啦！」成功嘅難度自然大大增加。

其次，暖男係如陽光伴我，暖包係燃燒自己。   
 太陽嘅溫暖係照向每一個人，暖男嘅好係對每個女仔都咁暖，甚至對所有人。   
 佢唔會執著於自己付出，對佢嚟講，佢做嘅嘢只係舉手之勞，佢本來就會咁做，而唔係因為我鐘意你，我想得到你嘅愛先咁做。   
 咁係女仔嘅角度，呢種無償嘅舉動自然為佢加咗唔少分。   
 而暖包總會有用完嘅一日，俾你都唔會有太陽唔揀揀暖包咁蠢啦！

暖包最大嘅問題，係妄想用暖去換取對方嘅回報（重視／好感／愛）。當你先將呢件事睇成一場交易，咁對方都會好冷靜咁看待你嘅行為，係你令佢對你產生唔到好感，係你令自己成為一個暖包。

無論你付出幾多，對方都唔會將呢個視為你嘅優點，係因為你無形中不斷向佢索取回報，喺一場交易入面，你好少會愛上你嘅買家，因為買賣雙方本身就處於對立層面。   
 每個人都想付出最少，得到最多。

所以一旦你嘅溫暖，係因為你喜歡佢先做嘅，而唔係令人覺得你本身就係一個溫暖嘅人，你就等於直接話俾佢聽，我而家俾一個暖包，去換你的愛。   
 咁買家自然會開始格價，想用最少嘅愛換取最多嘅暖包。   
 將自己放係一個咁嘅情況，想發展愛情自然變得事倍功半啦！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712012819/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210712012819im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
