---
title: "【沙中線聆訊】夏正民批泛迅老闆說謊、兜圈、誤導聆訊　「關乎全香港社會，唔係你個人利益」"
date: "2018-11-08"
author: "記者周滿鏗"
category: "眾聞"
tags:
  - "沙中線"
  - "泛迅"
  - "夏正民"
url: "https://web.archive.org/web/20210712022512/https://www.hkcnews.com/article/16298/%E6%B2%99%E4%B8%AD%E7%B7%9A-%E5%A4%8F%E6%AD%A3%E6%B0%91-%E6%B3%9B%E8%BF%85-16298/%E3%80%90%E6%B2%99%E4%B8%AD%E7%B7%9A%E8%81%86%E8%A8%8A%E3%80%91%E5%A4%8F%E6%AD%A3%E6%B0%91%E6%89%B9%E6%B3%9B%E8%BF%85%E8%80%81%E9%97%86%E8%AA%AA%E8%AC%8A%E3%80%81%E5%85%9C%E5%9C%88%E3%80%81%E8%AA%A4%E5%B0%8E%E8%81%86%E8%A8%8A-%E3%80%8C%E9%97%9C%E4%B9%8E%E5%85%A8%E9%A6%99%E6%B8%AF%E7%A4%BE%E6%9C%83%EF%BC%8C%E5%94%94%E4%BF%82%E4%BD%A0%E5%80%8B%E4%BA%BA%E5%88%A9%E7%9B%8A%E3%80%8D"
original_url: "https://www.hkcnews.com/article/16298/%E6%B2%99%E4%B8%AD%E7%B7%9A-%E5%A4%8F%E6%AD%A3%E6%B0%91-%E6%B3%9B%E8%BF%85-16298/%E3%80%90%E6%B2%99%E4%B8%AD%E7%B7%9A%E8%81%86%E8%A8%8A%E3%80%91%E5%A4%8F%E6%AD%A3%E6%B0%91%E6%89%B9%E6%B3%9B%E8%BF%85%E8%80%81%E9%97%86%E8%AA%AA%E8%AC%8A%E3%80%81%E5%85%9C%E5%9C%88%E3%80%81%E8%AA%A4%E5%B0%8E%E8%81%86%E8%A8%8A-%E3%80%8C%E9%97%9C%E4%B9%8E%E5%85%A8%E9%A6%99%E6%B8%AF%E7%A4%BE%E6%9C%83%EF%BC%8C%E5%94%94%E4%BF%82%E4%BD%A0%E5%80%8B%E4%BA%BA%E5%88%A9%E7%9B%8A%E3%80%8D"
---

# 【沙中線聆訊】夏正民批泛迅老闆說謊、兜圈、誤導聆訊　「關乎全香港社會，唔係你個人利益」

調查沙中線紅磡站擴建月台連續牆鋼筋接駁問題的獨立委員會，周三（7日）進行第13天聆訊，紮鐵分判商泛迅建築公司負責人潘偉山繼續接受盤問，他被問到何時得知剪鋼筋，先後有不同說法。委員會主席夏正民質疑，為何他作為泛迅老闆，會對承建商禮頓向泛迅發出的「不合格報告」不知情。潘偉山其後在代表政府的資深大律師許偉強盤問下，卻說出另一版本，承認早在「不合格報告」發出前已知悉剪鋼筋。夏正民批評潘偉山沒有做好管理工作，不斷迴避問題、說謊和兜圈，「你似乎好似誤導緊聆訊，呢個係關乎全香港社會，唔係你個人利益。」

<figure>
<img src="https://web.archive.org/web/20210712022512im_/https://www.hkcnews.com/news_新聞/hk-discuss/2018/11/潘偉山-泛迅-20181107220952_5f7a_large.jpg" alt="">
<figcaption>泛迅建築公司負責人潘偉山出庭作供。周滿鏗攝</figcaption>
</figure>

潘偉山周二作供時提到，泛迅曾於2015年12月18日收到禮頓發出的不合格報告，當中提及紅磡站東西走廊層板的C3區有五枝鋼筋被剪短，以及沒有妥善扭入東連續牆上，直到今年6月13日港鐵會議上，他才正式看到有關不合格報告的正本。

潘偉山在今年8月27日提交的書面供詞指，他曾徹查泛迅的員工，未曾聽聞泛迅員工有剪短過鋼筋螺絲頭造假，亦未曾聽聞員工說，見到他人剪短鋼筋螺絲頭造假。潘偉山向警方錄取口供時提到，在紮鐵的實際情況中，偶然會遇到A款鋼筋數量不夠，工人便以剪短B款鋼筋取替。許偉強周三在庭上盤問潘偉山，為何會提到有關情況，潘稱，與警方落口供時只是估計和想像，完全沒有任何基礎。

許偉強在庭上質疑潘偉山，今年6月13日與港鐵代表會面時，亦出現過同樣的「想像」。許偉強之後播放潘偉山與港鐵的錄音對話（部分內容大約如下）：

**幾時知剪鋼筋？**

港鐵代表：你頭先講過話都係第一次傳媒先發覺有cut鐵呢件事啦，但係我哋知道就係，2015年12月，就應該禮頓會有一個叫NCR（不合格報告）係俾咗泛迅，亦都係有提過應該係有cut鐵呢件事，咁係咪應該如果第一次知嘅話，就唔係應該由傳媒講俾你聽啦，係唔係呢？

潘偉山：er......應該係咁講......我哋見唔到啲伙計揸住佢cut呀嘛。

潘偉山：嗰度呢，就係我哋即時已經係話俾地鐵聽、同禮頓聽，咩原因導致佢咁樣，所以即時改番正......所以地鐵係出番晒所有result俾我話佢哋改正晒架啦。

**原因？**

港鐵代表：嗰次係咩原因？

潘偉山：因為啲鐵係夾得好死，同埋啲coupler（螺絲帽）係歪咗嘅。

港鐵代表：原因就係佢哋咬得太死啦所以cut短咗？

潘偉山：係啊，佢基本上密到你連牙鉗都放唔入去，可想而知佢個鐵係幾密。

**工人處理？**

港鐵代表：即係佢哋工人紮鐵時候就發覺覺得太密啦，嗰幾支佢都無辦法用到牙鉗去扭嗰啲鐵入去，咁所以就不如鎅短啲就當即係睇下搏下，當睇唔到或者係好似睇落去又收咗咁樣嚟，諗住過到骨嘅？

潘偉山：我諗就應該係地鐵發現到我哋都應該係咁樣樣。

許偉強之後引述禮頓在2015年12月18日向泛迅發出的不合格報告，當中附件的相片顯示，有一條垂直向下的鋼筋螺絲紋部分被剪，以及一個螺絲帽向上，並沒有鋼筋扭入。委員會教授Peter Hansford形容相片「對他來說像一個惡夢（It looks a nightmare to me）」。

**夏正民詢問，相片中的螺絲紋被剪是否泛迅工人所為，潘回答：「唔知，但NCR（不合格報告）就俾咗我哋。」**

**稱沒檢視不合格報告　政府大狀：完全不可信、不負責任的老闆**

許偉強詢問，當潘偉山的下屬管工張釗鋒，告知他有關不合格報告時，是否感到震驚；潘說：「同意」。許偉強又問，當時有否被告知有螺絲紋剪短以及扭入螺絲帽有困難；潘稱：「沒有」，指直到今年6月與港鐵代表會面，以及傳媒報道之後才知道有關剪短鋼筋的情況，以及有關不合格報告附件的相片。

**夏正民質疑潘偉山在「兜圈」，「因為你係一間公司老闆，某個階段你應該搵出發生咩事，呢個就係管理，管理係要知道個情況係點樣、點樣處理，你似乎無咁做，你似乎好似誤導緊聆訊，呢個係關乎全香港社會，唔係你個人利益。」**

潘偉山解釋，他在事後才收到不合格報告，並已由其下屬管工張釗鋒作出補救，但承認當時沒有向任何人要求檢視有關報告內容。許偉強形容，潘偉山是「完全不可信、不負責任的老闆」，潘否認，指有跟張釗鋒提及，並確保不要再有此事發生，「唔應該再有紮鐵唔合格嘅事。」潘偉山又認為，有關相片顯示的只是手工問題，許偉強就質疑為何剪短鋼筋會當成「手工不好」。

**夏正民又詢問，工人剪短鋼筋或可能是想走捷徑處理問題，指「（處理問題）唔係幾分鐘，係需要幾個鐘去搞掂，所以工人試圖有個誘惑，希望有人發現唔到？」潘回答：「會存在嘅。」**

<figure>
<img src="https://web.archive.org/web/20210712022512im_/https://www.hkcnews.com/news_新聞/hk-discuss/2018/11/沙中線-夏正民-20181107221048_1c9c_large.gif" alt="">
<figcaption>夏正民（圖）質疑潘偉山在「兜圈」：「你似乎好似誤導緊聆訊，呢個係關乎全香港社會，唔係你個人利益。」蘋果日報資料圖片</figcaption>
</figure>

**被質疑作為老闆沒做好監督　潘偉山：好不幸咁樣發生咗**

許偉強再次質疑潘偉山曾提及，每一層的紮鐵工序都會經港鐵檢驗後，才開始下一層工序，理應不會發生不合格報告的事件。潘回答：「但係好不幸咁樣發生咗。」

**夏正民再次質疑，雖然潘偉山稱其下屬沒有向他提及不合格報告的細節，但不合格報告對於泛迅，應該屬於嚴重的事情，潘作為公司老闆，卻沒有做好監督工作，而是「由得佢就算」。潘指，他在行政上、圖則上「做咗啲野」，行動上則由張釗鋒負責。**

**夏正民隨即批評潘偉山又再迴避問題，「我都唔算經常懷疑人，但你係講緊大話，請你直接回答問題，你同唔同意你其實係無查吓你監督的工程係有問題？」、「同唔同意你無查出問題，以致你可以解決，而你係管理人，你係應該咁做？」潘偉山均回答：「同意。」**

許偉強又質疑，為何潘偉山在書面供詞和警方供詞中，沒有提到不合格報告的事，潘解釋：「呢份不合格報告修正咗之後，全世界知道，我無著意。」

**夏正民反駁指，不合格報告是委員會的核心問題，至少應該讓委員會知道並解釋有關事件。潘回答：「呢度可能係我哋嘅疏忽。」許偉強詢問，潘偉山是否想誤導委員會和警方，亦不想告知事情的真相。潘偉山否認。**

**許偉強之後在庭上展示兩張由禮頓呈交的相片，是由禮頓向泛迅作出的投訴，相片顯示有鋼筋被剪短，以及未完全扭進螺絲帽。潘偉山此時承認，在2015年12月唯一一次不合格報告發出之前，已經從張釗鋒口中得知上述兩張相片，以及剪鋼筋事件，但沒有嘗試了解工人為何要剪短鋼筋。**

潘偉山供稱：「我覺得張生（其下屬張釗鋒）佢哋搞掂就算數，無咩問。」、「因為係一枝半枝。」許偉強質疑，潘偉山作為老闆，為何沒有興趣知道事件由來，潘稱，有向張了解，但已忘記對方如何回答，指當時已經訓示工人：「剪都無用，鑽唔到入去，所以我同佢哋講，千祈唔好咁做。」

<figure>
<img src="https://web.archive.org/web/20210712022512im_/https://www.hkcnews.com/news_新聞/hk-discuss/2018/11/大律師-許偉強-20181107221024_2526_large.jpg" alt="">
<figcaption>代表政府的資深大律師許偉強。資料圖片</figcaption>
</figure>

代表禮頓的英國御用大律師Sean Wilken盤問潘偉山時，提及有關不合格報告當中的解決方法，並由禮頓叫Andy Ip的人簽署確認；潘同意。 Wilken又問到，是否所有鋼筋被剪後都已修正；潘回答：「沒錯。」港鐵代表律師則沒有向潘偉山提問。

**泛迅管工作供　否認阻止潘焯鴻拍照**

潘偉山作供後，由其下屬泛迅地盤管工張釗鋒作供。張釗鋒稱，1997年起加入泛迅工作，現時是泛迅最高級的員工，指在紅磡地盤工作期間，除放假外，每天都會身處地盤。代表委員會的英國御用大律師Ian Pennicott在庭上向張釗鋒展示，中科興業董事總經理潘焯鴻在2015年9月22日拍下工人剪鋼筋的照片，張釗鋒稱，相中人不太可能是泛迅工人：「到咗6點鐘，工人唔會咁乾淨，唔會著長袖衫。」他被Pennicott問到，如果相片中的不是泛迅工人，為何會出現剪鋼筋行為，張回答：「我就唔清楚。」張估計，相片中的工人正在做修補工作：「係咪嗰條螺絲頭唔啱用，如果適合用，無需要裁剪。」

潘焯鴻早前作供時提到，他呈交的相片中，拍到有一位名叫Joe的泛迅員工，曾阻止他拍照。張釗鋒今日作供時，承認相中人是他，但否認他曾阻止潘焯鴻，「喺地盤影相，甚至乎工程相，係好普遍，我絕對無阻止佢。」周四會先由禮頓項目總監Malcolm Plummer在澳洲珀斯進行視像作供。

<figure>
<img src="https://web.archive.org/web/20210712022512im_/https://www.hkcnews.com/news_新聞/hk-discuss/2018/11/張釗鋒-泛迅-20181107220924_2de8_large.jpg" alt="">
<figcaption>泛迅地盤管工張釗鋒。周滿鏗攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712022512/https://www.hkcnews.com/aboutus/#subscribe)
