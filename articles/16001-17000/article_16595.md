---
title: "李卓人：今次選舉，從政40年來最大壓力"
date: "2018-11-21"
author: "記者盧曼思"
category: "眾聞"
tags:
  - "工黨"
  - "Labour Party"
  - "立法會補選"
  - "李卓人"
url: "https://web.archive.org/web/20210712022658/https://www.hkcnews.com/article/16595/%E6%9D%8E%E5%8D%93%E4%BA%BA-%E7%AB%8B%E6%B3%95%E6%9C%83%E8%A3%9C%E9%81%B8-%E5%B7%A5%E9%BB%A8-16595/%E6%9D%8E%E5%8D%93%E4%BA%BA%EF%BC%9A%E4%BB%8A%E6%AC%A1%E9%81%B8%E8%88%89%EF%BC%8C%E5%BE%9E%E6%94%BF40%E5%B9%B4%E4%BE%86%E6%9C%80%E5%A4%A7%E5%A3%93%E5%8A%9B"
original_url: "https://www.hkcnews.com/article/16595/%E6%9D%8E%E5%8D%93%E4%BA%BA-%E7%AB%8B%E6%B3%95%E6%9C%83%E8%A3%9C%E9%81%B8-%E5%B7%A5%E9%BB%A8-16595/%E6%9D%8E%E5%8D%93%E4%BA%BA%EF%BC%9A%E4%BB%8A%E6%AC%A1%E9%81%B8%E8%88%89%EF%BC%8C%E5%BE%9E%E6%94%BF40%E5%B9%B4%E4%BE%86%E6%9C%80%E5%A4%A7%E5%A3%93%E5%8A%9B"
---

# 李卓人：今次選舉，從政40年來最大壓力

兩年前，李卓人在立法會新界西直選落敗，結束20年議員生涯，事後他激動落淚，唔打算再參選。

今次，周日（11月25日）舉行的立法會九龍西補選，搞乜又撲出來？

李卓人，咁多年來，你究竟做過乜？

成日聽到你嗰把勁大嘅聲嗌「結束一黨專政」、「撐到底、撐到底......」，你除咗嗌咪仲識乜嘢？

都61歲啦、又左膠又大中華膠，夠啦，華叔嗰套唔興啦，仲出嚟？

李卓人咁樣話：

「今次選舉，係我從政40年來，最大壓力的一次。」

咁仲落水做乜呢？

即係咁......

<figure>
<img src="https://web.archive.org/web/20210712022658im_/https://www.hkcnews.com/news_新聞/hk-discuss/2018/11/李卓人-20181121001334_2101_large.jpg" alt="">
<figcaption>在街頭派傳單，李卓人由20歲，派到現在61歲。何君健攝</figcaption>
</figure>

如果不是選舉，也不會留意到，李卓人的頭髮白了，身軀比以前彎了。很多人不知道，李卓人出身中產家庭，1978年香港大學土木工程系畢業。他之後加入基督教工業委員會開展工運，90年代與司徒華、劉千石等人創辦職工盟，1995年開始參選立法會，長勝至2016年。他最為人記得的一件事，是八九民運帶著香港人約200萬元捐款到北京支援學生，六四屠城後翌日回港時，在機上被公安帶走遭拘留3日，簽悔過書後獲釋，捐款則被沒收。

李卓人40年的從政生涯有這幾個角色：工運領袖、支聯會搞手、立法會議員。

還有一個較少人知的：泛民大佬。

2016年那次選舉落敗，李卓人記得：「輸咗之後，就諗自己做得係咪唔夠，那幾年我大部分時間，都在為泛民做協調角色，我自己最強的，例如勞工、地區、基層工作做少咗。」

「過去一段時間，我做政治多過做地區、勞工，但政治是遙遠的，一般人少見到我在這方面的工作。」

甚麼是「做政治」？「傘運時，我的角色是民主派平台會召集人，其實無人知。雙學、三子、泛民、民間團體，大家要在平台會傾個運動點做，要有共識。例如當時傾金鐘道應否重開、何俊仁應否辭去立法會議員一職引發公投、點樣令運動傘落社區等，有些細節都傾唔掂。傘運我日日喺金鐘，會安排人上大台講嘢，立法會9樓我office是民主派主要開會地方，後來我就俾人鬧借出立法會的地方。」

**「做政治」，即係做泛民幕後大佬？「我強項係同人溝通，由以前搞工運開始已經係咁，係各方面都可以接受的人，好多人話我係超級萬能膠，不過唔好用個膠字啦......但我的難處，係當大家冇共識時，我都冇辦法，但大家又會associate你去泛民大佬嗰度慘啊，泛民大佬根本做唔到。」**

**「呢幾年，無人知我做乜唔緊要，我緊張係民主運動可唔可以向前行，有乜辦法可以延續落去。」**

<figure>
<img src="https://web.archive.org/web/20210712022658im_/https://www.hkcnews.com/news_新聞/hk-discuss/2018/11/李卓人-20181121001303_6c41_large.jpg" alt="">
<figcaption>李卓人（中）的中佬當打年代，聲大大，肚腩唔算大。工黨提供照片</figcaption>
</figure>

李卓人有一把響亮聲線，企出來講嘢很有台型，外人會被他的氣勢壓倒。但做泛民大佬，偏偏就不能恃勢凌人，因為泛民有太多不同板塊，「我性格ego唔係好高，我唔係好緊張自我的一個人，有嘢傾唔掂，我唔會鬧人或攻擊人、唔會話自己啱晒。有些原則性我好強的議題，例如最低工資，如果你出來話唔得，我同你死過。但有些事要大家合作的，我會問你點睇、佢點睇，令大家有位走、大家都舒服。有時我可以成功令大家都做到，例如以前立法會財委會，衝幾多人出去、留幾多人喺度，大家都清楚自己空間、角色，唔好夾硬來，而係成隊波去打。」

「我自問係最無牙齒印嗰個，馮檢基以前有時都會搵我傾吓，我哋一直有計傾，唔知點解佢愈行愈遠，今次更走出來鎅票。」

李卓人這個泛民大佬，做幕後和事佬做到一頭煙卻無人知。傘運後2015年，他在區議會選舉空降元朗富恩選區，被工聯會27歲小花劉桂容擊敗。2016年，李卓人再輸立法會議席。做泛民大佬，其實唔討好。

李卓人反思雙輸的教訓：「我諗，我都deserve it in a way，我自己做得唔好，當時又沒用新方法包裝自己，沒追上時代變化，網戰做得不好。我deserve it，我反省完之後，已諗過唔再選、直情唔諗住選，只想培訓新人、搞好職工盟令屬會更有信心抗爭、搞中國一帶一路之下的勞工權益等。」

點解今次又出山？「心噏，咁多人被DQ、政治犯、改議事規則，成個香港冧緊、崩潰緊，小麗場仗，成個泛民一定要攞番個議席。」

「民主派個原則係：尊重被DQ議員搵替代人選的意願，例如當日羅冠聰找周庭、周庭找區諾軒。劉小麗覺得同工黨理念相近，找了工黨，大家覺得我出來，會令民主派更團結去打一場仗。」

「至於我自己考慮出唔出時，主要諗兩樣：一，工黨2016年的退修營反省，覺得要整合左翼組織，唔可以再分散，但我度極都度唔到行第一步，同社民連傾未係時候，現在小麗有空間出現，我覺得可先整合小麗和工黨；二，小麗被DQ，邊個出會令成個民主派都支持？好坦白講，真係我。我太耐，或者覺得我唔新鮮，但成個泛民會覺得，我係比較容易接受。我未決定去馬時，泛民中也有人跟我說，如果你出來就OK。」

**「我最叻係團結，我出來可以團結民主派，咁我就出。只係人算不如天算，我係搞唔掂阿基。」**

**「今次，係好睇到形勢需要，否則我唔會選。2020年立法會換屆，我一定唔會排第一出選，頂多排第二助選。」**

<figure>
<img src="https://web.archive.org/web/20210712022658im_/https://www.hkcnews.com/news_新聞/hk-discuss/2018/11/李卓人-20181121001240_2522_large.jpg" alt="">
<figcaption>李卓人的「小鮮肉」年代。工黨提供照片</figcaption>
</figure>

2016年輸了的教訓，如何應用在今次選戰？李卓人說：「今次唔係淨係我一個人，係成個民主派去drive，有工黨、小麗等年輕人拍片，補咗我以前做得唔好的網戰。仲有好多傘落社區的義工，幫我貼海報，民主派庄腳一日幫我開十幾個街站，整個團隊有幾百人，從來未試過咁大型。」相比3.11姚松炎的九西之戰，李卓人形容：「今次成個民主派掘票比上次多，幅蓋率更強。」

今次選舉，令做咗大佬好耐的李卓人，找回從政的初心：「講真，我沒做家訪好耐了，對上一次選戰都無乜點做。今次同義工一齊上樓，勾下街坊傾偈。有個人話自己係中大合約文員，我就同佢傾爭取合約變長工。我做勞工咁耐，每個行業都知要爭乜，如果想傾打工，我好熟啊。」

「我企喺條街就有case，例如傷殘人士恩恤徙置、鼠患、有工人話想搞工會等。我記得我以前都做好多 case，今次回到街頭，又搵番自己強項。」

**「以前我的選舉，坦白講，95年我一出來已經殺晒，小鮮肉時代，贏得好輕鬆。那時候大家都好團結，泛民光譜好清楚。但而家社會上分咗太多唔同類型的人，最大分別係：而家有好多冷漠的人。」**

**「今次選戰真係艱難好多。冷漠，係今次最大敵人。年輕人對政局冷淡，這是最難克服，但會係我最想克服的。」**


{{< video src="https://web.archive.org/web/20210712022658if_/https://www.facebook.com/plugins/video.php?href=https%3A%2F%2Fwww.facebook.com%2Fleecheukyan.official%2Fvideos%2F351939558686674%2F&show_text=0&width=560" >}}


李卓人續說：「以前個社會，沒分年輕人、年老者。我曾經係最受年輕人歡迎嗰個，但而家同以前唔同，我變得包袱多，年輕人睇番我以前嘅嘢，可能唔鍾意。」

是的，有後生仔覺得李卓人唔貼市，例如他帶領的支聯會仍然在喊「建設民主中國」。李卓人回應：「1989年至今，我一生人就係搞建設民主中國，唔可以話我唔係，因為我始終相信，這對中國、對香港都很重要。咁多年，我都信。」

「我知道後生仔唔係咁諗，又覺得泛民做唔到嘢、一事無成、議會無用。新一代好想有即時勝利成果，有時我覺得困難就係呢個位，大家對成果有不同看法。」

後生仔或會問，即使李卓人今次贏了又如何，建制派人多勢眾，議會已經廢了，多你一個李卓人唔多吧？「我們說兩條腿走路，議會不單是投票，也是叫外面的人用民意去反對、滴水穿石。」

「問題係，大家對『守』點睇，守到好過守唔到，但有啲人好負面去睇，覺得已經守唔到啦；而我要『攻』的民生議題，他們又可能覺得不是最重要。我會覺得，政治、自由，是要靠議會外的運動多一點；但民生在議會入面都要贏，要相信可以做到嘢。」

記者覺得，當下香港的選舉制度，令民主派陣營「唔貼市先有得選，貼市就被DQ」。當選舉制度變得荒謬，年輕人也就無心投票。李卓人說：「部分年輕人是有港獨思想，但最大的主流思想，係冷漠，無一樣嘢令佢哋有passion嗰度最慘，我覺得呢個先係致命，唔係話我去唔到年輕人某個好勁的位。」

<figure>
<img src="https://web.archive.org/web/20210712022658im_/https://www.hkcnews.com/news_新聞/hk-discuss/2018/11/李卓人-劉千石-20181121011305_1010_large.jpg" alt="">
<figcaption>李卓人（右）與劉千石（中）曾是緊密戰友，雖然後來政見不同，但李卓人至今仍視劉千石為好友，一直有聯絡。工黨提供照片</figcaption>
</figure>

李卓人回憶40年從政路，有點感慨：「外人覺得我係大佬，有活動就叫我嗌口號，結果啲人就話我淨係識嗌口號，好唔公道，我有時心諗，大鑊，每次我都揸咪，係咪我唔應該再做呢個角色呢。」

「我自己覺得，過去40年我做咗好多嘢，但好多人，一就係唔知唔記得，一就係用近來一啲嘢來否定。你知道嗎，長者兩蚊搭車係我哋最先爭取，當時係講爭取傷殘人士半價乘車優惠，但點解無人諗起我？係咪我咁多年淨係嗌咪，無乜講自己勁嘢？好唔抵啊。」

李卓人，仲有乜勁嘢？「如果我進入歷史，我覺得自己最大貢獻是香港工運。職工盟是我的光輝，一個獨立工運，撐咁多年，國際上我地位都好高。工聯會雖然選舉得，但在職場抗爭輸晒，贏唔過我，佢扯我後腿我都無被佢拖死。我敢話，我係香港最好的工運組織者。」

「第二樣貢獻是支聯會工作，八九民運精神是反極權、抗專制，在這個位置上，唔理你係咪覺得自己中國人都好，大家係咪可以企埋一齊？」

「第三，議會工作，人們記得我爭取最低工資，但我最想人記得，係我成功在九七前爭取訂立集體談判權條例，但去到臨時立法會就被廢了。」

<figure>
<img src="https://web.archive.org/web/20210712022658im_/https://www.hkcnews.com/news_新聞/hk-discuss/2018/11/李卓人-勞工-20181121001410_17c9_large.jpg" alt="">
<figcaption>李卓人（左五）一直爭取勞工集體談判權。工黨提供照片</figcaption>
</figure>

如果今次選舉贏，李卓人回到立法會將主打甚麼？「第一，勞工是我強項，例如標準工時、假期、托兒、護老等；第二，一定反對人工島，是年輕人的託付；第三，23條，殺到埋身；第四，反議事規則修改。」

輸了又如何？「做番職工盟、工黨，培育新一代，唔知2019年可以幫幾多區議會選舉，但會盡力做。」

**有幾大信心贏？「而家唔敢話信心好大，始終諗唔通，到底有幾多人出來投票。如果投票率像3.11那次44%，我就好慘。如果去到50%，我就掂。是否去到50%？這個我好難feel到。」**

**「到底大家，可唔可以克服冷漠，出來投票？」**

**「今次選舉，係我從政以來，最大壓力的一次，唔係我個人，而係孭住成個民主派的勝負去打。大家咁團結，如果輸埋，係好慘，好大壓力。」**

見過唔少風浪的李卓人，今次，真的是背水一戰。

11月25日立法會九龍西補選候選人，除了李卓人，還有：伍迪希、曾麗文、馮檢基、陳凱欣。

<figure>
<img src="https://web.archive.org/web/20210712022658im_/https://www.hkcnews.com/news_新聞/hk-discuss/2018/11/李卓人-20181121001551_3ff3_large.jpg" alt="">
<figcaption>李卓人說：「今次選舉，孭住成個民主派的勝負去打，好大壓力。」何君健攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712022658/https://www.hkcnews.com/aboutus/#subscribe)
