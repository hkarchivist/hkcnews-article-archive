---
title: "古巴行（12）被隔離嘅世界？"
date: "2018-11-11"
author: "骷髏小姐在古巴"
category: "眾說"
tags:
  - "古巴"
  - "古巴共和國"
  - "Varadero海灘區"
url: "https://web.archive.org/web/20210712022538/https://www.hkcnews.com/article/16366/%E5%8F%A4%E5%B7%B4-varadero%E6%B5%B7%E7%81%98%E5%8D%80-16366/%E5%8F%A4%E5%B7%B4%E8%A1%8C%EF%BC%8812%EF%BC%89%E8%A2%AB%E9%9A%94%E9%9B%A2%E5%98%85%E4%B8%96%E7%95%8C%EF%BC%9F"
original_url: "https://www.hkcnews.com/article/16366/%E5%8F%A4%E5%B7%B4-varadero%E6%B5%B7%E7%81%98%E5%8D%80-16366/%E5%8F%A4%E5%B7%B4%E8%A1%8C%EF%BC%8812%EF%BC%89%E8%A2%AB%E9%9A%94%E9%9B%A2%E5%98%85%E4%B8%96%E7%95%8C%EF%BC%9F"
---

# 古巴行（12）被隔離嘅世界？

<figure>
<img src="https://web.archive.org/web/20210712022538im_/https://www.hkcnews.com/news_新聞/hk-discuss/2018/11/Varadero海灘區-古巴-20181111192255_7b56_large.png" alt="">
</figure>

去古巴兩個禮拜，係以Varadero海灘區做基地，然後喺古巴週圍走。我哋鍾意自由行，但去古巴，竟然參加旅行團，點解？咁要講下挪威嘅旅行團模式。仲有，Varadero令人諗起Jim Carrey（占基利）套戲The Truman Show（《真人Show》），又點解呢？

### 從簡約到全包- 挪威嘅旅行團

以往香港嘅旅行模式，主要係包食包玩旅行團，一日去好多景點，行程密早出晚歸，一個字：抵！不過，呢三十年好多香港人鍾意自由行，就自己步伐隨心所欲。   
   
 香港嘅包食包玩旅行團，挪威好少。挪威嘅主流係「自由行旅行團」，淨包機票住宿，三餐閣下自理，零行程，但提供自費觀光行程。同香港嘅自由行唔同，挪威「自由行旅行團」有領隊，定時喺當地酒店恭候，俾團友問嘢同求助，呢種方式有自由行嘅好處，但同時提供「盲公竹」，更重要嘅係，如唔好彩遇到麻煩意外，唔會叫天不應。北歐人愛minimalism（簡約主義），追求less is more，旅行團都係行簡約。   
   
 不過，挪威嘅「自由行旅行團」，近年多咗All Inclusive（全包）呢個風尚。

All Inclusive仲犀利過香港嘅包食旅行團，三餐外，仲有近24粒鐘無休嘅snack bar免費提供飲食，包括酒類，仲有好多活動：水球比賽、語文班、瑜珈、Bingo，同晚上歌舞表演等，吃喝玩樂全包。呢啲機票+住宿+ All Inclusive嘅旅行團，目標客就係「拜日族」，佢哋總嫌拜日時間太少，All Inclusive啱晒佢哋 ，可以成日留喺酒店。

<figure>
<img src="https://web.archive.org/web/20210712022538im_/https://www.hkcnews.com/news_新聞/hk-discuss/2018/11/Varadero海灘區-古巴-20181111072706_26bd_large.jpg" alt="">
</figure>

仲有，All Inclusive免費酒水，對挪威人特別吸引，因挪威酒稅好高，寓禁於徵，挪威人平日唔能夠盡情隊酒。我哋平日少飲酒，感謝All Inclusive，我哋每日都嘆一兩杯雞尾酒，幾乎試勻古巴雞尾酒。不過，古巴「自由行旅行團」最吸引係用包機，直航只11粒鐘，自己買機票要轉機要用20幾至30粒鐘。

咁多著數，係咪好貴？

<figure>
<img src="https://web.archive.org/web/20210712022538im_/https://www.hkcnews.com/news_新聞/hk-discuss/2018/11/Varadero海灘區-古巴-20181111192227_d47b_large.png" alt="">
</figure>

但係喺古巴All Inclusive酒店餐廳，暴飲暴食嘅，實在唔少。本來，冇All Inclusive嘅話，挪威人放完假可大晒古銅膚色兼fit fit體型，俾人妒忌下，但All Inclusiv果然more is more – 體重會多幾磅。   
 挪威旅行團由主打簡約，到近年多咗全包，算唔算「墮落」？

講番Varadero海灘區，去到先知，原來係個被隔離嘅世界。

### 被隔離嘅世界？- Varadero海灘區

<figure>
<img src="https://web.archive.org/web/20210712022538im_/https://www.hkcnews.com/news_新聞/hk-discuss/2018/11/Varadero海灘區-古巴-20181111192238_2cb0_large.png" alt="">
</figure>

點解Varadero海灘區係個被隔離嘅世界？   
 首先，Varadero海灘區嘅土地規劃，有啲特別。九零年代，政府喺度大興土木起酒店，方圓20公里嘅海灘帶，冇民居冇當地居民生活有關嘅小店，海灘帶自成一角，好似個被隔離嘅世界。即係如住All Inclusive酒店，想喺酒店附近睇下古巴平常百姓家嘅生活，一啲都睇唔到，即使喺Varadero市中心，都冇咩，因為喺Varadero做旅遊業嘅古巴人，住喺市中心外十幾公里嘅社區。

另外，Varadero海灘區酒店嘅交通，好唔方便。去Varadero小城中心，公共交通只有一循環各酒店嘅觀光車，20公里路，差唔多一粒鐘。   
   
 我哋唔係「日日都要拜」嘅「拜日族」，所以寧願自費酒店去Havana同其他地方，誓要逃離呢個「隔離區」，要感受陽光以外嘅古巴風情。   
   
 被隔離嘅世界？係咪誇張咗啲？

### 隔離政策

Varadero嘅土地規劃 ，諗起Jim Carrey（占基利）套戲The Truman Show(《真人Show》)。

<figure>
<img src="https://web.archive.org/web/20210712022538im_/https://www.hkcnews.com/news_新聞/hk-discuss/2018/11/古巴-Varadero海灘區-20181111072657_d58c_large.png" alt="">
</figure>

Varadero海灘帶只有酒店冇民居，因為海灘帶寸金尺土，可理解，但當地人住嘅社區，遠離市中心十幾公里咁遠，好似同遊客「隔離」，耐人尋味。如淨係喺Varadero，陽光海灘成為唔少遊客嘅主要reality，係政府嘅constructed reality？唔敢講，但古巴的確有過隔離政策。   
   
 1930-59年，古巴旅遊業蓬勃，係美國人賭黃毒嘅「後花園」，係「拉丁拉斯維加斯」。1959，卡斯特羅革命成功，實行共產主義，全面掃賭黃毒，加埋美國對古巴禁運，禁止美國人去古巴旅遊，曾經係第三大產業嘅旅遊業，進入嚴冬期。1991年，大靠山蘇聯解體，古巴經濟出現空前危機，政府冇法要推廣旅遊賺外匯。   
   
 但為咗將資本主義對古巴人嘅「污染」，減到最低，政府於是採取隔離政策，例如將渡假區隔離，好多酒店只為外國遊客服務，古巴人唔住得唔入得；甚至古巴人同遊客接觸，都犯法。隨住旅遊成為古巴第一產業，1997年，唔止禁止古巴人同遊客接觸嘅法例終於廢除，仲開放醫療旅遊，去古巴接受治療嘅遊客，每年約2萬（2014），最普遍係眼外科手術、神經系統疾病同柏金遜症等。   
   
 喺古巴嗰陣，觀光車每次入Varadero海灘帶，都有警崗截查車輛，控制出入人流同車輛，而酒店沙灘，經常有軍人同警察行「孖必」，雖隔離政策已成明日黃花，遊客同古巴嘅接觸，終於唔止陽光海灘，但遊客仍然受「高度保護」。

<figure>
<img src="https://web.archive.org/web/20210712022538im_/https://www.hkcnews.com/news_新聞/hk-discuss/2018/11/Varadero海灘區-古巴-20181111072537_24d1_large.jpg" alt="">
</figure>

**圖由作者提供並整理資料製圖**   
 **初稿26.01.2014，2018年11月修訂更新**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712022538/https://www.hkcnews.com/aboutus/#subscribe)

---

![博客 | 骷髏小姐在古巴](https://web.archive.org/web/20210712022538im_/https://www.hkcnews.com/uploads/avatars/f89b61de-2cbc-455f-9d7f-9a24e640787b.png?319384929)

**博客 | 骷髏小姐在古巴**

【骷髏小姐・古巴札記】2013年12月底，往古巴旅遊兩星期，回來後我做了一件有點不尋常的事——繼續埋首古巴的延伸閱讀，更一口氣寫了26篇有關古巴的文章；古巴不單是一個充滿驚喜的國家，古巴更觸動了我。這些文章是古巴行的扎記。除了旅行的觀察和背景資料，亦紀錄了和古巴人的接觸，也分享曾經叩過的門，和門後那不可預知的天地。
