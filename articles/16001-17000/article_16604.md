---
title: "馮檢基　復仇記／鎅票機？"
date: "2018-11-22"
author: "記者周滿鏗"
category: "眾聞"
tags:
  - "泛民"
  - "民主派"
  - "立法會補選"
  - "馮檢基"
url: "https://web.archive.org/web/20210629162545/https://www.hkcnews.com/article/16604/%E7%AB%8B%E6%B3%95%E6%9C%83%E8%A3%9C%E9%81%B8-%E9%A6%AE%E6%AA%A2%E5%9F%BA-%E6%B3%9B%E6%B0%91-16604/%E9%A6%AE%E6%AA%A2%E5%9F%BA-%E5%BE%A9%E4%BB%87%E8%A8%98%EF%BC%8F%E9%8E%85%E7%A5%A8%E6%A9%9F%EF%BC%9F"
original_url: "https://www.hkcnews.com/article/16604/%E7%AB%8B%E6%B3%95%E6%9C%83%E8%A3%9C%E9%81%B8-%E9%A6%AE%E6%AA%A2%E5%9F%BA-%E6%B3%9B%E6%B0%91-16604/%E9%A6%AE%E6%AA%A2%E5%9F%BA-%E5%BE%A9%E4%BB%87%E8%A8%98%EF%BC%8F%E9%8E%85%E7%A5%A8%E6%A9%9F%EF%BC%9F"
---

# 馮檢基　復仇記／鎅票機？

今年9月5日，馮檢基召開傳媒茶聚，所謂的「茶聚」，是他單人匹馬手捧兩、三排紙包飲品，然後道出這句話：「若果非建制派最後不考慮初選，我會再三積極考慮自己的角色。」他批評劉小麗「欽點Plan B」，又用上「威權主義復辟」的字眼，彷彿正準備與泛民開戰……

泛民，曾經是馮檢基多年來的政治信仰。今時今日，人們只覺得，65歲的馮檢基，跟泛民愈行愈遠。

周日，是馮檢基繼2008年後，再次在他工作30多年的九龍西參加立法會選舉，更不惜將槍頭對準昔日戰友，揭開與泛民陣營的恩怨情仇。馮檢基今次是「為咗啖氣」的復仇記？抑或，他有張底牌在手，鎅票才是終極任務？

<figure>
<img src="https://web.archive.org/web/20210629162545im_/https://www.hkcnews.com/news_新聞/hk-discuss/2018/11/馮檢基-立法會補選-20181120195042_1198_large.jpg" alt="">
<figcaption>馮檢基繼2008年後，10年後再戰九龍西，卻被外界質疑參選目的。周滿鏗攝</figcaption>
</figure>

馮檢基約記者來到他80年代起工作的「老巢」、長沙灣麗閣邨三樓平台居民協會接受訪問。馮檢基9月5日的傳媒茶聚，同樣是向民協成員、麗閣社區主任李炯借來這個地方，當時他向外界打出第一張牌，表示會「再三積極考慮自己的角色」。馮檢基究竟何時開始有參選這個想法？

他說，是泛民「元老級的人」令他走出來，「1月嘅時候（指3.11九龍西補選），為大局我退咗落嚟（註：當時有指泛民中人逼退馮檢基，不讓他做姚松炎Plan B）。今次你再用同樣手段逼馮檢基，又要我為大局，話『你出來選係鎅票、係歷史罪人』......7月18號佢哋扑鎚（決定李卓人為Plan B、不作初選），我覺得佢哋以為用原有方式可以打冧馮檢基，扑到最後一個階段，元老級都出埋來扑你。」他口中所指的「元老級人馬」，包括民主黨李永達、真普聯召集人鄭宇碩等人，「街坊、以前嘅同學仔同我講，你退出來，係向惡勢力跪低。」

馮檢基表示，因為不滿對他鋪天蓋地的攻擊，於是在9月19日打出第二張牌：如果劉小麗被DQ，他會考慮參選，原因有三：第一，非建制派協商欽點做法不民主；第二，網上對他的指責不斷增加，由9月19宣布考慮參選到10月2日正式報名時更為厲害；第三，其政綱九成是民生事項。

<figure>
<img src="https://web.archive.org/web/20210629162545im_/https://www.hkcnews.com/news_新聞/hk-discuss/2018/11/立法會補選-馮檢基-20181120195006_d100_large.jpg" alt="">
<figcaption>馮檢基退出民協後，今次以無黨派身分參選。周滿鏗攝</figcaption>
</figure>

退出民協報名參選後，馮檢基在11月10日舉行造勢大會，有報道指，僅20餘人出席，現身支持的有派飯慈善icon、深水埗「北河同行」創辦人明哥、現任民協成員李炯以及前成員吳寶珊、王桂雲。之後11月15日的他的 [競選片段](https://web.archive.org/web/20210629162545/https://www.youtube.com/watch?v=zqsC70WI3HE&t=6s&fbclid=IwAR3LnAeb2PXpou459H7s9Imve24sCxS9qRuN5IDf7QwV-4Q8r2HF2whXM88) 首映會，只有9人在席，相比另外兩名候選人李卓人和陳凱欣，他今次參選未見人強馬壯。

馮檢基表示，現時競選團隊的核心成員有7人，當中5人來自他7月成立的壓力團體，他解釋因為補選，壓力團體工作要暫時擱置，已埋班的成員沒有任何政黨背景，有人曾選過立法會、區議會，也有沒選舉經驗的素人。2016年曾參加新界西立法會選舉、與馮檢基打對台的前人民力量成員湯詠芝，現時負責馮檢基競選的傳媒聯絡，「佢（湯詠芝）係朋友，今次選舉專幫我處理一啲論壇，幫手傳媒聯絡、傾論壇策略，有咩資料製作都會幫手做。」

他又透露，助選團有至少3名負責後勤的成員不敢公開表態支持他，指這與民主動力協調明年區議會選舉有關，「有啲幫緊我手都唔敢出名，而家民主動力協調緊2019年區選，驚第日會抽走佢個名，『話你幫過阿基，唔得、唔要你。』」民協內部有人正在幫他嗎？「選完先講呢啲，所有幫我嘅人，都係真心幫我嘅人。」

馮檢基今次的競選口號是「撐住，重新好起來」，英文是「Great Again」，不禁令人聯想起美國總統特朗普的 「Make America Great Again」（讓美國再次偉大）。馮檢基稱，他想表達的，同樣是特朗普強調的「本土優先」，稱香港現時正面臨三個低潮，「我哋都覺得成個政策要變，香港好多事發生，包括政治，俾人覺得係跌緊低潮；第二係非建制派低潮，市民唔係咁支持佢哋；第三係民生，雖然GDP升緊，但市民收入唔係好跟GDP升，貧富懸殊差距又大咗。」

What？馮檢基幾時變了本土派？他在10月2日報名參選當天，明明說過不同意港獨......

究竟，此刻的馮檢基是甚麼派別？抑或，他只是貫徹從政以來的招牌動作：又砌又傾？

<figure>
<img src="https://web.archive.org/web/20210629162545im_/https://www.hkcnews.com/news_新聞/hk-discuss/2018/11/馮檢基-立法會補選-20181122000006_141a_large.jpg" alt="">
<figcaption>馮檢基80年代參選市政局議員的單張。馮檢基助理提供照片</figcaption>
</figure>

有人說，馮檢基正在行湯家驊的路。今次補選後，如果有官職找上門，馮檢基會考慮嗎？他周一（19日）受訪時稱：「不考慮。」、「如果搞民主嘅嘢、搞雙普選沒問題，如果你話咩官啊跟林鄭，對唔住唔使諗。」馮檢基又稱，中聯辦、中方沒有人見過他，外界質疑他與前特首董建華的特別顧問葉國華關係友好，葉國華今次可有支持他？「葉國華係其中一個反對我出選，他經濟上無支持我。」

外界除了質疑馮檢基鎅票外，亦有人問他是否「收了錢」。馮檢基這樣回應：「2015年中方打我落來（2015年深水埗區議會選舉，在前民協成員黃仲棋與工聯會陳穎欣夾擊下，馮檢基以99票之差落敗）；1998年臨立會咪輸晒，你就唔計數。馮檢基兩次被打咗落來，你都要話我親共，話我收大陸錢。」

馮檢基曾在以往的訪問中提到，如果今次不夠票的話會「傾家蕩產」。但他今次受訪稱，昔日說法只是誇張形容，「根本大家知道唔會傾家蕩產，我傾家蕩產你唔好信，如果1萬票都拎唔返，就傾家蕩產啦，全部都要自己出晒，你話馮檢基出70萬元會唔會傾家蕩產，你當我呢20、30年做議員係無積蓄嘅，你當我成家人真係唔撐我嘅，客觀睇下都唔會啦。」

馮檢基估算，今次所需的選舉經費大約80至100萬元，他會用30至40萬元積蓄，眾籌約有30至40萬元，但他拒絕透露眾籌的進度和捐款人，「選完之後先講，到時會出報告俾大家睇，捐嗰啲全部都係普通人。」根據《立法會條例》，候選人只要獲得有效票總數的5%，政府會支付每一票14元的選舉資助。他以獲得4萬票、一票14元計算的話，政府會支付56萬元選舉經費。記者問，有信心可以取回這筆選舉經費嗎？「我估得掛，我喺呢個區做咗咁多年、咁多政績，我估有街坊支持我嘅。」

4萬票啊？

<figure>
<img src="https://web.archive.org/web/20210629162545im_/https://www.hkcnews.com/news_新聞/hk-discuss/2018/11/立法會補選-馮檢基-20181122000038_2639_large.jpg" alt="">
<figcaption>馮檢基1991年，首次參加立法局地區直選勝出。馮檢基助理提供照片</figcaption>
</figure>

馮檢基表示，今次有朋友勸退他，說萬一他和李卓人一同落選、陳凱欣勝出，他可能背負著「鎅票」的罪名。是啊，難道他不怕？「對呢啲唔合理、代罪羔羊的指責，我會考慮，但我頂得順。」、「如果有人係咁偏激咁去唔講事實，但我自己心安理得，如果你要贏嘅，點解唔做初選。如果係李卓人贏Plan B初選，我心服口服架。」

「上次，姚松炎輸咗第一個係鬧民協，唔會先檢討自己，呢啲就係民主派做嘢方式。姚松炎農曆新年前來到民協，只係要求我哋幫佢做一樣嘢，就係開街站。民協話過淨係開街站贏唔到，我哋提議咗三、四樣嘢，但你仲要怪民協，呢種係代罪羔羊式指責，點解你唔檢討下你自己唔夠票贏。如果你嘅支持係薄弱，你覺得馮檢基會抆走你啲票，你咪抵輸。」

馮檢基在訪問中，也有提到建制派，指同樣不滿其「協商欽點」，但整個訪問的大部分時間，他都是在批評昔日戰友：泛民。

<figure>
<img src="https://web.archive.org/web/20210629162545im_/https://www.hkcnews.com/news_新聞/hk-discuss/2018/11/民協-立法會補選-20181120195025_12c2_large.jpg" alt="">
<figcaption>民協在今次補選上，支持另一候選人李卓人，而非創黨成員馮檢基。周滿鏗攝</figcaption>
</figure>

65歲的馮檢基又稱，離開民協後，開始多用社交媒體，頻密回應網民的批評，「初初自己處理時、2016年，我寫一句有十句鬧番我，當時民協叫我唔好再寫。直至離開民協後，我唔係一個唔講嘢嘅人，以前避呢樣避嗰樣，驚影響民協又驚得罪政黨。」他稱，7月中之後，其facebook「完全唔同晒」，「以前係會浸得死馮檢基，而家開始識得游水。」

究竟甚麼人在網上支持馮檢基？馮檢基的 [Facebook專頁](https://web.archive.org/web/20210629162545/https://www.facebook.com/kinkeefung/) 有逾1.6萬個讚好，他也有分享本土派人士、外號「神駒」的仇思達帖子，馮檢基亦出席過 [仇思達的網台節目](https://web.archive.org/web/20210629162545/https://www.youtube.com/watch?v=uvYzf8CDO68) ；前立法會議員黃毓民亦有like馮檢基的貼文。馮檢基每個貼文，平均有數十至200多個讚好不等，留言有讚有彈。

現實世界又如何？馮檢基稱，有更多青年接觸他及支持他，「我覺得係闊咗，相對今年1月時初選。今次由報咗名之後，我發現多咗後生仔，廿零三十歲，有後生仔行埋來同我打招呼，有後生女買咗樽寶礦力俾我，係我估唔到。」這代表甚麼？馮檢基說，要年青選民支持他仍需長時間，「我出來時間未足夠，我相信多咗人認清楚非建制派變咗質，係愈來愈多人唔支持佢哋，你睇到以前網上無人支持我，而家多咗幾多人支持我，佢投唔投票我唔知，起碼嗰種不滿出晒來。」

「我從來選舉唔係計輸贏，當年我選超區，95%朋友都叫我唔好選，民協內部都叫我唔好選，你點計呢，除非你係神啦。」結果馮檢基2012年以約26萬票，第三高票數當選，「今次，愈熟我嘅朋友就愈叫我唔好選，因為唔值得打場泥漿摔角，打完之後，兩個非建制派（馮檢基和李卓人）贏嘅機會係細。」咁點解，他要堅持？

馮檢基過去三個月，形容自己猶如「跌入洪荒世界的野獸場」、「遭文革式批鬥」等。選舉結果周一將出爐，無論如何，馮檢基似乎已有一套看法，「如果民主派輸，呢個係一個教訓、對非建制派不民主的一個教訓。」

「如果今次馮檢基贏，係落番地，代表市民需要一啲真係做嘢嘅人。」

「我如果贏，成個政治生態會改變，唔係大聲夾惡就得，唔係我指揮邊個就得。」

<figure>
<img src="https://web.archive.org/web/20210629162545im_/https://www.hkcnews.com/news_新聞/hk-discuss/2018/11/馮檢基-立法會補選-20181122000022_2064_large.jpg" alt="">
<figcaption>馮檢基助理指，「1979年8月初10號風球，油麻地艇户事件，馮檢基下水救人。」馮檢基助理提供照片</figcaption>
</figure>

馮檢基1986年有份創立的民協，佔據深水埗區議會過半版圖。他1991年巡直選入立法局，一直至2016年選舉落敗。他曾在2010的政改方案投下贊成票；2015年佔中後的政改，他投反對票。

不是很多人看得清馮檢基， 大概只看到他的身影，在其所說的一條窄巷中繼續浮游......

「我一直都行緊自己咁多年來的路，我無改變到，掉轉頭改變的係佢哋，你話邊個錯？係倒退嘅人錯。」馮檢基這樣說。

11月25日立法會九龍西補選候選人，除了馮檢基，還有伍迪希、曾麗文、李卓人、陳凱欣。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629162545/https://www.hkcnews.com/aboutus/#subscribe)
