---
title: "90後港式青春片《吊吊揈》入圍金馬獎"
date: "2018-11-17"
author: "記者莊曉彤"
category: "眾聞"
tags:
  - "金馬獎"
  - "港產片"
  - "吊吊揈"
url: "https://web.archive.org/web/20210917072509/https://www.hkcnews.com/article/16494/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-16494/90%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-"
original_url: "https://www.hkcnews.com/article/16494/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-16494/90%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-"
---

# 90後港式青春片《吊吊揈》入圍金馬獎

今晚舉行的台灣金馬獎頒獎禮，呈現中學生狀態的港產片《吊吊揈》入圍金馬獎最佳劇情短片，是唯一一部入圍的香港短片，內容談及學童自殺、操past papers、考試壓力、「happy corner」等。27歲導演李駿碩（Jun）與三位主角，包括：今年在浸大藝術系畢業的余淑培（Bobby）、中大新聞與傳播學院四年級學生龔志業（阿業）、明年應考DSE的張迪文（Jayden），接受眾新聞訪問時，細談「香港式青春」。


{{< video src="https://web.archive.org/web/20210917072509if_/https://www.youtube.com/embed/pTjPmeptTig" >}}


<figure>
<img src="https://web.archive.org/web/20210917072509im_/https://www.hkcnews.com/news_新聞/hk-discuss/2018/11/吊吊揈-李駿碩-金馬獎-20181116234523_1f43_large.jpg" alt="">
<figcaption>《吊吊揈》男女主角（左起）：張迪文、龔志業、余淑培、導演李駿碩。莊曉彤攝</figcaption>
</figure>

**女主角「任千瑩」：反叛、邪惡想像**

《吊吊揈》女主角、浸大視覺藝術系畢業的余淑培（Bobby），擅長以藝術裝置或行為藝術表達想法，稱按照自己的陰道製作木雕、以乳房模型製作展品《你的胸部真精緻，真中國》。

導演李駿碩說，任千瑩這個角色的特色是反叛：「似係一個好大嘅，每個人心入面都有個好反叛嘅，係個好邪惡嘅想像，但個想像其實係最真實嘅一個化身。」

李駿碩續指：「女主角好難揀嘅，要有個好強嘅特質，同埋um......嗰種霸氣得嚟又有啲性感，好啱Bobby做，我覺得呢個角色佢做到。（望向Bobby）你接呢個角色嘅時候，有無遲疑呀？」

Bobby：「我又無喎。」

李駿碩：即係你完全感覺自己做到？

Bobby：係，完全無（遲疑）。哈～～～

Bobby表示，演任千瑩的時候，帶有自己的期望，也有羨慕。「任千瑩嗰種詮釋嘅方法，我一路都好羨慕，我就係用咁嘅心態去做。」任千瑩是你想成為的人？「想持續可以做到，即係嗰種反叛。我相信每個人一定有啲時候好反叛，但係有無辦法可以持續地反叛，而且又可以聰明呢，係好難嘅。」

<figure>
<img src="https://web.archive.org/web/20210917072509im_/https://www.hkcnews.com/news_新聞/hk-discuss/2018/11/吊吊揈-金馬獎-李駿碩-20181117001055_22aa_large.png" alt="">
<figcaption>余淑培（Bobby）飾演女主角「任千瑩」。</figcaption>
</figure>

**第一男主角「男主角」：好努力，但永遠考第二；** **第二男主角「任意行」：天才波考第一**

男主角名叫「男主角」，是一個好努力，但永遠考第二的學生，由龔志業（阿業）飾演；第二男主角叫「任意行」，是一位天才學生，由張迪文（Jayden）飾演。

李駿碩以「一對」作為單位選角，覺得「兩個夾得來的演員」比起「兩個演戲很好的演員」更重要。

就讀中大四年級的阿業，第一次參與短片幕前演出，以往曾演出舞台劇。「我記得我嗰張casting嘅相，佢哋要我整嗰啲comp card（模特兒照），但因為我嗰時做舞台劇唔使做呢啲嘢。我就影相，我拎起部手機就咔嚓影咗張，我頭都無gel嘅好似。」至於為何參與選角，他指：「初初係純粹想試嘅，最主要都係無嘢做。」

至於正準備考DSE的Jayden記得：「Facebook有個group，會有啲『求演員』嘅post，嗰時我唔係做咗戲好耐，跟住我就諗乜嘢都試下⋯⋯因為要搵十幾歲嘅演員嘅戲好少。本身我都唔係好清楚呢個係乜嘢，就嚟咗。」

李駿碩說：「做得好，佢都係整咗張好奇怪的相嚟。」Jayden尷尬笑道，自己沒有好好的相片，「純粹係有啲裝B相。」Bobby大笑著覆述「裝B相」三字（意指好chok的相）。

Jayden表示，演「任意行」這個角色時，尚未為DSE發力。他讀書成續還好，認為校內天才多數不合群，「即係如果我係一個好普通人，我真係完全唔明白佢諗乜嘢。但係如果當我做緊呢個角色嘅時候，我開始諗，佢做呢樣嘢、咁樣諗都係有佢嘅原因。同埋佢後面講嘅嘢其實好有趣，反而令到我係現實生活裡面，開始想同嗰啲人交流下、傾偈，令到自己進步，我講真的。」

李駿碩細聲地笑說一句：「你答得好官腔。」然後對Jayden說：「你係時候要努力，你知唔知三三四之前，係有三年嘅大學制度⋯⋯真係唔知。我係尾二嗰屆A-level入去中大新傳系。但係呢，真係時間努力，基本上都係最後嗰假期嘅事。」

<figure>
<img src="https://web.archive.org/web/20210917072509im_/https://www.hkcnews.com/news_新聞/hk-discuss/2018/11/吊吊揈-李駿碩-金馬獎-20181117010612_2cec_large.png" alt="">
<figcaption>男主角（左）和任意行（右）。</figcaption>
</figure>

**四人對談「青春」**

**阿業：** 我個人覺得「男主角」呢個永遠考第二的角色，對青春係有某一種幻想，或者有一種掙扎係到。青春係咪有一刻好燦爛呢？但可能去到最後，就係我過咗咁多嘢，但係青春的遐想從來無出現過。我覺得有少少係咁樣嘅一種狀態，同埋佢對自己想要啲咩，其實唔清楚。即係不斷去努力，不斷地擺好多時間去讀書、補習，但係佢可能唔知自己想要啲咩。

**李駿碩：** 「男主角」係好典型青春成長裡面嘅一個主角，即係呢個類型嘅主角通常都係咁，即係嗰個狀態。但係因為佢這樣一個人物，配以另外兩個好超現實嘅人，所以先令「吊吊揈」呢件事work。但係如果你話單從佢嘅角色去睇，佢個角色係好典型嘅青春片會想嘅嘢、會發生嘅嘢，好期待青春會點，然後就會發現，咦，突然之間完咗。

**Bobby：** 我覺得青春係一啲，你一sense到佢，就會無嘅嘢。所以我覺得「男主角」呢個角色，可能係從來都無享受過青春，因為佢一路都太過著緊青春。

**李駿碩：** 你解讀得好好。

**阿業：** 我同我個角色幾乎係完全唔一樣。因為我嘅青春就係糜爛啦、夾band啦、同班friends流連在學校每一個角落去玩啦、打機、追女仔、拍拖，所以我係調番轉，我真實嘅故仔係，我去到form5、6真係會讀書。我反而有個好大嘅感覺，有一晚我哋傾呢個青春係咪有一刻好靚嘅，開到乜乜......嗰首歌。

**李駿碩：** 《開到荼蘼》（王菲主唱歌曲）

**阿業：** 開到荼蘼嘅一刻，但係跟住我自己諗諗吓，我覺得好似一個好大嘅衝擊，我都以為自己已經經歷咗一個好燦爛嘅青春，但實際上係咪真係好燦爛，我又唔係好說服到自己。總係覺得，當你意識到青春係點樣嘅時候，我嘅青春已經準備逝去嘅感覺。

<figure>
<img src="https://web.archive.org/web/20210917072509im_/https://www.hkcnews.com/news_新聞/hk-discuss/2018/11/李駿碩-吊吊揈-金馬獎-20181116234505_c3d9_large.jpg" alt="">
<figcaption>四人出席金馬獎入圍酒會。受訪者提供</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210917072509/https://www.hkcnews.com/aboutus/#subscribe)
