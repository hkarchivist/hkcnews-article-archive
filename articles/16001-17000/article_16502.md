---
title: "《吊吊揈》27歲導演李駿碩：青春氛圍，要將觀眾拉落水"
date: "2018-11-17"
author: "記者莊曉彤"
category: "眾聞"
tags:
  - "金馬獎"
  - "港產片"
  - "吊吊揈"
url: "https://web.archive.org/web/20210712022626/https://www.hkcnews.com/article/16502/%E5%90%8A%E5%90%8A%E6%8F%88-%E9%87%91%E9%A6%AC%E7%8D%8E-%E6%B8%AF%E7%94%A2%E7%89%87-16502/%E3%80%8A%E5%90%8A%E5%90%8A%E6%8F%88%E3%80%8B27%E6%AD%B2%E5%B0%8E%E6%BC%94%E6%9D%8E%E9%A7%BF%E7%A2%A9%EF%BC%9A%E9%9D%92%E6%98%A5%E6%B0%9B%E5%9C%8D%EF%BC%8C%E8%A6%81%E5%B0%87%E8%A7%80%E7%9C%BE%E6%8B%89%E8%90%BD%E6%B0%B4"
original_url: "https://www.hkcnews.com/article/16502/%E5%90%8A%E5%90%8A%E6%8F%88-%E9%87%91%E9%A6%AC%E7%8D%8E-%E6%B8%AF%E7%94%A2%E7%89%87-16502/%E3%80%8A%E5%90%8A%E5%90%8A%E6%8F%88%E3%80%8B27%E6%AD%B2%E5%B0%8E%E6%BC%94%E6%9D%8E%E9%A7%BF%E7%A2%A9%EF%BC%9A%E9%9D%92%E6%98%A5%E6%B0%9B%E5%9C%8D%EF%BC%8C%E8%A6%81%E5%B0%87%E8%A7%80%E7%9C%BE%E6%8B%89%E8%90%BD%E6%B0%B4"
---

# 《吊吊揈》27歲導演李駿碩：青春氛圍，要將觀眾拉落水

去年這個時候，27歲的李駿碩正執導講述跨性別的電影《翠絲》，同時兼顧青春片《吊吊揈》的剪接工作。今晚的金馬獎頒獎禮，《吊吊揈》入圍金馬獎最佳劇情短片，是唯一一部香港的入圍短片。導演李駿碩形容這部戲：「有啲人會覺得，呢件事點解咁唔李駿碩嘅，佢做嘅嘢好《翠絲》或者《瀏陽河》（講述性工作者電影），都係情節推動好慢，而《吊吊揈》件事好快。但係反而，呢件事同我自己嘅成長扣得好埋，所以如果識我嘅人，會知道呢件事好個人。」

《吊吊揈》是今屆鮮浪潮開幕短片，32分鐘的短片以七道試題貫穿，試題全部取自真實試卷中出現過的題目。三個中學生，主角是典型的勤奮努力型、卻永遠擺脫不了考第二的宿命；另外是一對個性迴異、但都極富才華的姊弟。末代會考生與初代DSE考生被擠在同一個空間，在校園便服日發了一場綺夢。

電影叫《吊吊揈》，李駿碩解釋：「我想capture一個男仔第一次著裙。我本身有諗過涼浸浸嘅，但吊吊揈而家出到嚟嘅意象就係，呢個男主角喺一個好抑壓嘅狀態下，突然有一下揈嘅感覺，就係嗰吓好大好大嘅不自由裡面，突然得到一個自由嘅感覺。」他明言《吊吊揈》講的不是劇情，而是青春的氛圍、狀態。


{{< video src="//web.archive.org/web/20210712022626if_/https://www.youtube.com/embed/dzrDnPaBg2Y" >}}


《吊吊揈》導演李駿碩與三位主角：飾演男主角「男主角」的中大新聞與傳播學院四年級生龔志業（阿業） 、飾演女主角「任千瑩」的浸大視覺藝術系畢業生余淑培（Bobby） 、飾演第二男主角「任意行」的中六學生張迪文（Jayden） 。

李駿碩負責這部戲的編劇、導演、剪接，他形容《吊吊揈》是他的「成長日記」，「呢個係因為我贏咗上年的鮮浪潮，所以鮮浪潮畀咗嚿錢我今年開幕。既然呢個唔係工作，大家又唔係要賺錢，又唔係要吸引到觀眾入場，咁既然無咁嘅包袱，就無包袱咁去做。唔好去諗提倡咩、寫啲咩故仔，就寫一個成長日記，裡面有好多嘢都係我自己的嘢。」李駿碩去年憑《瀏陽河》獲第11屆鮮浪潮國際短片節本地競賽「鮮浪潮大獎」及「最佳導演」（公開組），所以今年獲資助7萬元拍開幕短片。

《吊吊揈》故事的創作靈感來自「名校Secret」的一個帖文，「嗰時有人post咗佢哋學校便服日，一班男女學生交換咗佢哋嘅校服，一堆男仔就著校裙，在學校裡面純粹咁玩。我中學嘅時候都有做過呢件事，所以我覺得呢件事好有共鳴，就諗住用呢個故仔寫一個故仔。」李駿碩去年夏天寫了第一版劇本，但感覺劇情推展好似只為了走向便服日交換校服，於是決定砍掉重練。

他憶起當時還有段小插曲：「張姐（李另一部戲的監製）有日無啦啦同我講，駿仔呀你做嘅嘢有重覆嘅感覺。跟住佢即刻補咗句，有個人風格係好嘅⋯⋯」。「嗰時係當頭棒喝，因為呢件事係真、係準確，講到我嘅盲點。其實佢唔係睇我呢個劇本，但係我呢個劇本都有佢講嘅呢個毛病。咁，我望住呢個劇本嘅時候，我就諗不如用一個完全唔係我平時拍嘢嘅方法去拍呢套戲，就將所有嘅劇情拎走，所以而家呢個劇本係無劇情，只有人物關係同佢哋嘅狀態，同埋佢哋嘅小情趣。」

為了表現這種狀態與人物關係，剪接上花了很多工夫，李駿碩形容《吊吊揈》「剪得好碎」，與過往常用的長鏡頭完全相反，「試下新嘢，成日被人話我節奏慢，然後話嘅鏡頭好長，咁我就試吓做唔做到，就發現自己真係唔係好擅長，但都做到嘅，吃力地。我覺得辛苦嘅，同埋坦白講，諗嘅時候都唔係好周全。」

<figure>
<img src="https://web.archive.org/web/20210712022626im_/https://www.hkcnews.com/news_新聞/hk-discuss/2018/11/吊吊揈-李駿碩-金馬獎-20181116195545_142d_large.png" alt="">
<figcaption>《吊吊揈》演員（左起）：張迪文、龔志業、余淑培、導演李駿碩。莊曉彤攝</figcaption>
</figure>

有觀眾說《吊吊揈》的資訊量太大，李駿碩說資訊是不重要的。他其實不在乎觀眾是否明白試題內容，倒覺得「唔明嘅話其實係應該，因為suppose嗰樣嘢係你唔明先會轟炸到你，而嗰個係好普遍嘅中學生狀態。」片中有一場講生物學，解釋為何男性較易患色盲，「然後拍到第6個take定第5個take嘅時候，我副導演突然間好大聲咁在cut完之後：喔！我明你哋講咩啦。」阿業補充說，這也是他拍戲時常有的過程，因為他對全部試題都不明白。

李駿碩以往的作品曾被指對白太多、這次更多：「對白多，咁我就將對白質滿呢套戲，因為想俾個extreme你睇，我睇吓work唔work，可能唔work。」所以片中第一場戲，天才學生任意行（Jayden飾）就著經濟學上的「一人經濟」連珠炮發，討論哲學上一個人無法認知自己是「人」，繼而推翻「一人經濟」的可能性。儘管他用的是我們熟悉的語言，但只要一剎那不留神就會覺得那是一堆沒意義的文字。

李駿碩過去參與的電影製作，較多是關注性別議題，至於今次創作，「本身係的，但去到之後就無咁強調。」他曾向每個參與選角的人問：「你中學的時候有無經歷、有無做過類似咁樣嘅嘢，有無易過裝，或者你在便服日的時候，有冇交換校裙校褲著。繼續問就係點解會咁做，而多數情況下都係因為貪玩。」所以他意識到這是一種貪玩的舉動，並不是要提倡甚麼，於是沒有放大性別議題。

<figure>
<img src="https://web.archive.org/web/20210712022626im_/https://www.hkcnews.com/news_新聞/hk-discuss/2018/11/吊吊揈-金馬獎-李駿碩-20181116195441_21f6_large.jpg" alt="">
<figcaption>《吊吊揈》劇照</figcaption>
</figure>

談到團隊的製片經驗不多，李駿碩想起一件事：「我而家諗住幫大家book機票去台北啦，然後呢個時候我突然間發現咗一樣嘢，就係我哋成隊crew嘅人都係90後，除咗佢（Jayden），00後。」有粗口對白的《吊吊揈》被列作三級片，今年只有17歲的Jayden無法到影院觀看，只能在ViuTV看經刪剪的版本。

製作團隊很後生，後生得李駿碩也有點意外，因為他以往的製作總會有一、兩個八十後，他決不會是最大年紀的。他打趣地解釋，因為這次資源有限，為免超支只能起用年輕人。但他之後正色道：「我唔想out bud（超支）啦、我想成件事青春啲，我想成件事多啲唔同嘅新元素在裡面。同埋，我有好刻意咁樣，成個戲係無大人出現。」這套校園青春劇，沒有家長、沒有老師（只有派發成績表時出鏡一秒的手，「出手」的是李駿碩本人），他想，純粹地講這群學生之間的關係與狀態。

選角時共三次Casting，李駿碩覺得這三人夾出來的東西好看，就決定是他們。三人磨合的確很好，「第一次排戲在太子，試身加圍讀，同埋有試一場戲。嗰場其實我攝影師從來都覺得我寫到好奇怪，我攝影師佢勁搲頭，完全唔知啲對白講咩。但佢哋一嘢個節奏啱呢，佢就知道本來就係一個笑位來嘅。」他們去年9月開始排戲，10月拍了幾天、今年1月再補拍一天，3月完成製片，終趕及在今年4月鮮浪潮開幕時播放。

<figure>
<img src="https://web.archive.org/web/20210712022626im_/https://www.hkcnews.com/news_新聞/hk-discuss/2018/11/金馬獎-李駿碩-吊吊揈-20181116195354_20a9_large.jpg" alt="">
<figcaption>《吊吊揈》劇照</figcaption>
</figure>

李駿碩覺得：「男主角個角色（好努力，但永遠考第二）都幾接近我以前。我以前見到啲叻過自己嘅人，會好羨慕，見到一啲真係有才華嘅人，會妒忌，因為嗰時覺得自己冇，我而家都覺得自己冇，但嗰時好努力，而家都好努力。所以嗰件事係好我，點樣接受自己嘅過程。」飾演「男主角」的阿業，有沒有這樣的想法？阿業說沒有，因為他前面的人太多，妒忌不來，只好選擇不那麼執著。

阿業印象中記得，李駿碩一開始話想做一套青春校園劇，「大部分青春劇呢，都一定係爛仔追女仔，佢話，我想做大家真係讀書嘅，真係操卷嘅。我覺得呢個好得意，我都有某啲位，去到form5、6 就係每日過啲咁樣嘅生活，question自己做緊啲乜嗰種感覺。」

李駿碩說：「我想觀眾見到佢哋操試題嘅時候，覺得好迷失，然後突然覺得呢個人生好無意義嗰個狀態⋯⋯但係如果我影一個中學生不停地做試卷，個試卷係假嘅，不停做試卷、飲葡萄適，繼續係到做試卷，咁樣我淨係見到一個中學生好唔開心，即係呢件事就係我睇住個中學生，就快浸親就快浸親，但我喺個岸邊。」

「但係而家《吊吊揈》個操作就係，我將佢望住、做緊嘅嘢，講晒出來，在電影裡面係逼爆咗，係不停咁樣轟炸觀眾，我就係要將觀眾拉埋落水。」

「所以《吊吊揈》講嘅唔係劇情，係一個氛圍。所有嘢我都係做嗰個氛圍，就係你中學生嘅時候做緊啲乜野，你面對緊嘅情緒係點樣、你面對緊個狀態係乜嘢，就係。我希望，因為呢個係一個無包袱嘅短片，所以有呢啲咁嘅實驗。」

<figure>
<img src="https://web.archive.org/web/20210712022626im_/https://www.hkcnews.com/news_新聞/hk-discuss/2018/11/金馬獎-吊吊揈-李駿碩-20181116195526_2698_large.jpg" alt="">
<figcaption>李駿碩過去的製作，大多關注性別議題。莊曉彤攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712022626/https://www.hkcnews.com/aboutus/#subscribe)
