---
title: "雄仔叔叔演林榮基：我被導演捽到花晒"
date: "2018-10-28"
author: "記者盧曼思"
category: "眾聞"
tags:
  - "銅鑼灣書店"
  - "李波"
  - "林榮基"
  - "桂民海"
  - "呂波"
  - "Causeway Bay Books"
  - "铜锣湾书店"
  - "獅子山下"
  - "獅子山精神"
  - "獅子山下精神"
  - "雄仔叔叔"
url: "https://web.archive.org/web/20210703135640/https://www.hkcnews.com/article/16013/%E7%8D%85%E5%AD%90%E5%B1%B1%E4%B8%8B-%E9%8A%85%E9%91%BC%E7%81%A3%E6%9B%B8%E5%BA%97-%E9%9B%84%E4%BB%94%E5%8F%94%E5%8F%94-16013/causeway-bay-books"
original_url: "https://www.hkcnews.com/article/16013/%E7%8D%85%E5%AD%90%E5%B1%B1%E4%B8%8B-%E9%8A%85%E9%91%BC%E7%81%A3%E6%9B%B8%E5%BA%97-%E9%9B%84%E4%BB%94%E5%8F%94%E5%8F%94-16013/causeway-bay-books"
---

# 雄仔叔叔演林榮基：我被導演捽到花晒

《獅子山下》講述銅鑼灣書店店長林榮基回港遭遇的單元劇《定風波》，網民熱議飾演林榮基、人稱「雄仔叔叔」的阮志雄，與林榮基甚為相似。林榮基看罷說：「他第一次演戲，算係唔錯，外表有九成似我，內心戲就70分啦，沒拍我在大陸被囚的經歷，會影響他投入。最後食煙嗰場，有少少生硬。」 雄仔叔叔不是煙民，拍攝這場改變林榮基命運的關鍵食煙戲，台前幕後都花了不少心力，尤其拍攝期間，雄仔叔叔的健康狀況欠佳。


{{< video src="https://web.archive.org/web/20210703135640if_/https://www.youtube.com/embed/FPXji0LP3ys" >}}


<figure>
<img src="https://web.archive.org/web/20210703135640im_/https://www.hkcnews.com/news_新聞/hk-discuss/2018/10/獅子山下-雄仔叔叔-20181027211039_1150_large.jpg" alt="">
<figcaption>林榮基（左）與雄仔叔叔（右）在遊行大隊中拍攝《定風波》最後鏡頭。陳上城Facebook圖片及題字</figcaption>
</figure>

人稱「水城」的《定風波》導演陳上城說，一早已認定要由雄仔叔叔飾演林榮基：「太似啦，我一路寫劇本時都想着雄仔叔叔，我在反國教時認識他的。我初時問他拍不拍，他覺得自己演技一般，後來我跟他說，會盡量令他有一個舒服的演出空間，他答應了。」

「我拍之前見了林榮基先生6、7次，我有好多嘢想知，特別是他的眼神，很細心看他的狀態，因為對白不多，要靠演員的動作、坐姿、點同人傾偈等。有2、3次我帶埋雄仔叔叔，叫他特別留意眼神、手部動作是關鍵。排戲時，要他想像林榮基的狀態，初時壓得好深沉（被入境處人員問話），之後可以輕一點（遊廟街），最後做決定時（食三支煙）又要好深，成套戲的節奏很重要。」

陳上城記得：「最後一場食煙戲，雄仔叔叔因為本身唔食，他吸唔到入肺， 留在喉嚨是幾明顯看得到的。我也不食煙，但我隊crew好多人食，看到雄仔叔叔吸和呼出來的煙不夠深，我覺得幾影響角色情感，所以有些shot拍了10幾次，我捽咗雄仔叔叔好耐。」

「其實這一場可以用另一種電影語言表達，例如VO、夾flashback片段之類，但我唔想，我想呈現林榮基當時的狀態給觀眾，那個好似好安全的環境，但人卻有好大不安、要做一個重大決定的關鍵時刻。」

<figure>
<img src="https://web.archive.org/web/20210703135640im_/https://www.hkcnews.com/news_新聞/hk-discuss/2018/10/定風波-雄仔叔叔-獅子山下-20181027211056_21f4_large.png" alt="">
<figcaption>雄仔叔叔這場食煙戲，台前幕後花了不少心力拍攝。港台片段截圖</figcaption>
</figure>

65歲的「講古佬」雄仔叔叔曾當中學教師、幼兒教育工作員、劇團教育主任。 說到首次拍電影，他表示：「我完全無經驗，都係水城提我，每一場佢都有教路，係呀，我被佢捽到花晒呀，哈哈。我認識水城很多年，知道他做事很有心，也為了一些價值，那我便答應拍了。」

「水城同我講，不要專登學林榮基，主要留意眼神，和表達內心的壓抑。」

「林榮基當日的壓抑，我要自己去想像，我去見他時，他已不再是那種狀態。我本身唔鍾意留喺一個好close的密室環境，會諗下自己在一個封閉地方，好想見屋企人但唔得，再放大代入林生的處境。最難拍係當中有一個過渡階段，林生由當初沒想過留低，到之後感到對唔住讀者的良心拷問。還有一幕是看到香港的自由環境，微微笑起來的，都好考工夫。」

雄仔叔叔說：「我心臟有點事，幾年前入過醫院，拍攝期間身體唔好。你見我在戲入面講嘢無乜氣，其實唔係扮，當時我真係咁。」

問雄仔叔叔，如果拍埋上集在大陸囚禁，會否較易入戲？「應該會啦。」他以後還會拍戲嗎？「唔好啦，好辛苦呀。」

相關文章：

[林榮基：《獅子山下》有後無前　導演陳上城：不批拍上集](https://web.archive.org/web/20210703135640/https://www.hkcnews.com/article/16012/%E7%8D%85%E5%AD%90%E5%B1%B1%E4%B8%8B-%E9%8A%85%E9%91%BC%E7%81%A3%E6%9B%B8%E5%BA%97-%E9%A6%99%E6%B8%AF%E9%9B%BB%E5%8F%B0-16012/%E6%9E%97%E6%A6%AE%E5%9F%BA%EF%BC%9A%E3%80%8A%E7%8D%85%E5%AD%90%E5%B1%B1%E4%B8%8B%E3%80%8B%E6%9C%89%E5%BE%8C%E7%84%A1%E5%89%8D-%E5%B0%8E%E6%BC%94%E9%99%B3%E4%B8%8A%E5%9F%8E%EF%BC%9A%E4%B8%8D%E6%89%B9%E6%8B%8D%E4%B8%8A%E9%9B%86)

[寫在《定風波》公映前（撰文：林榮基）](https://web.archive.org/web/20210703135640/https://www.hkcnews.com/article/15783/%E9%8A%85%E9%91%BC%E7%81%A3%E6%9B%B8%E5%BA%97-%E5%AE%9A%E9%A2%A8%E6%B3%A2-15783/%E5%91%82%E6%B3%A2?page=4)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210703135640/https://www.hkcnews.com/aboutus/#subscribe)
