---
title: "民協主席施德來：馮檢基粉絲票難搶　李卓人贏投票率要高"
date: "2018-11-03"
last_updated: "2018-11-03 02:59:37"
author: "記者盧曼思"
category: "眾聞"
tags:
  - "民協"
  - "馮檢基"
  - "施德來"
url: "https://web.archive.org/web/20200807035050/https://www.hkcnews.com/article/16166/%E6%B0%91%E5%8D%94-%E9%A6%AE%E6%AA%A2%E5%9F%BA-%E6%96%BD%E5%BE%B7%E4%BE%86-16167/%E6%B0%91%E5%8D%94%E4%B8%BB%E5%B8%AD%E6%96%BD%E5%BE%B7%E4%BE%86%EF%BC%9A%E9%A6%AE%E6%AA%A2%E5%9F%BA%E7%B2%89%E7%B5%B2%E7%A5%A8%E9%9B%A3%E6%90%B6-%E6%9D%8E%E5%8D%93%E4%BA%BA%E8%B4%8F%E6%8A%95%E7%A5%A8%E7%8E%87%E8%A6%81%E9%AB%98-"
original_url: "https://www.hkcnews.com/article/16166/%E6%B0%91%E5%8D%94-%E9%A6%AE%E6%AA%A2%E5%9F%BA-%E6%96%BD%E5%BE%B7%E4%BE%86-16167/%E6%B0%91%E5%8D%94%E4%B8%BB%E5%B8%AD%E6%96%BD%E5%BE%B7%E4%BE%86%EF%BC%9A%E9%A6%AE%E6%AA%A2%E5%9F%BA%E7%B2%89%E7%B5%B2%E7%A5%A8%E9%9B%A3%E6%90%B6-%E6%9D%8E%E5%8D%93%E4%BA%BA%E8%B4%8F%E6%8A%95%E7%A5%A8%E7%8E%87%E8%A6%81%E9%AB%98-"
---

# 民協主席施德來：馮檢基粉絲票難搶　李卓人贏投票率要高

民主民生協進會（民協）上月16日宣布在立法會九龍西補選支持李卓人，而非創黨成員馮檢基。究竟民協中委會當日做決定時可有掙扎？36歲的民協主席、黃大仙區議員施德來說：「一定有掙扎，正式開會傾了4個鐘，差不多凌晨12時才能出新聞稿。過程中有唔同意見，有人撐阿人、有人撐阿基、有人覺得兩邊都唔應該撐。」

「馮檢基對民協的貢獻付出係多，有部分成員覺得無理由唔支持阿基，但比較多成員覺得民主派團結爭番個位係重要。最後多過半數支持阿人。這段時間要梳理部分成員唔開心的地方，又會同核心街坊去傾。」

是否民協黨內少壯派VS馮檢基派之爭？施德來指：「唔係用年紀分，係個睇法，唔係年齡大一定支持阿基。」

那麼，民協又是否認同坊間有人說，馮檢基今次是出來鎅票？「無得用鎅唔鎅票，支持馮檢基的，就真係支持馮檢基。阿基唔出，呢班支持者都未必投票。」與馮檢基共事多年的民協人認為，馮檢基在九龍西工作30多年有一班忠實支持者，李卓人很難搶票。

「阿人今次一定係唔容易，係艱難。」施德來認為，李卓人要贏的關鍵是要有高投票率，更多民主派支持者願意出來投票。

<figure>
<img src="https://web.archive.org/web/20200807035050im_/https://www.hkcnews.com/news_新聞/hk-discuss/2018/11/民協-施德來-20181102232615_4fe7_large.jpg" alt="">
<figcaption>36歲的施德來帶領民協，他指，今次選擇撐阿人定阿基，黨內曾有不同看法。何君健攝</figcaption>
</figure>

姚松炎在3.11九西補選一戰落敗，頭號失票點（相比2016年選舉民主派得票）是民協重鎮「南山、大坑東及大坑西」選區，現任區議員是民協元老譚國僑，該區在3.11錄得的建制選票比率大增20個百分點，民協事後被批評沒有出力為姚松炎拉票。那麼，今次民協又會如何撐李卓人？

「上次姚松炎出選時，聽到民協區的街坊說跟姚接觸少。今次李卓人可能都有此情況，但如有參加工會活動的，對阿人認識會多些。另一方面，上次『屈基』（指有泛民成員逼退馮檢基）一事，街坊覺得對阿基唔公平，這個情緒係有，故不出來投票。愈同馮檢基關係深的區，就愈緊要啦。」

「上次點幫姚松炎，今次民協起碼會咁做法。當區區議員會同阿人合作，一齊開宣傳街站、會幫他的宣傳品放入街坊信箱、洗樓家訪都會做。李卓人所屬的工黨，比較熟屋邨運作，我們夾得比較順暢。 民協選了支持阿人，只會幫阿人做。」

今次會否針對「南山、大坑東及大坑西」選區多做些甚麼？「選舉是很短時間，好難針對該區做好多嘢，特別是馮檢基在該區工作多年，是街坊親身接觸過而認識的人，不會短時間改變得到，撐馮檢基的票是難搶的。」

即馮檢基有一班中堅粉絲？「一定有，講緊係幾十年的關係，係識得叫得出大家個名，知道幾十年家庭狀況，甚至落手落腳幫過。所以，馮檢基一定有支持票，唔會喺補選攞得走，亦唔好期望攞走，應該諗點樣在白區（沒有民主派工作的地區）、中產區發圍，令整體投票率推高。」

民協現有12個區議員，7個在九龍西集中深水埗區。施德來說：「九西7個區的公共屋邨，幾乎每條邨都有馮檢基工作過。」施德來說，不知道民協支持者當中，有幾多是馮檢基的「中堅粉絲」。

<figure>
<img src="https://web.archive.org/web/20200807035050im_/https://www.hkcnews.com/news_新聞/hk-discuss/2018/11/馮檢基-立法會補選-九龍西-20181102232551_229c_large.jpg" alt="">
<figcaption>馮檢基的競舉口號是「Great Again」，令人想起特朗普。何君健攝</figcaption>
</figure>

施德來續指：「今次選舉，希望民協的區，最起碼做到是守住上次姚松炎的基本數。」若只守的話，李卓人便會輸啊？施德來說：「如果想得更多票，就要成個投票率推高。上次『屈基』嗰樣嘢令一批民協支持者沒出來投票，我們預計今次這批人會出來，但不知投給阿人定阿基。」

他可有評估過，上次沒出來投票的民協支持者有幾多？「我不知道。上次補選投票率有44% ，希望今次投票率可推高番4至5個百分點，嗰批應該是民主派支持者，建制派上次已谷到盡了。」

說回民協具影響力的選區，民協可以做甚麼，令街坊選擇李卓人？「唔係民協可以做啲乜，而係阿人的團隊。在民協角度，我們一直都希望有Plan B初選提高認受性，但這個初選機制失落了，出現現在二對一的格局，我們其實不想見到，這個阿人要解釋，這角色不是民協做的。」

多年以來，外界都將馮檢基與民協劃上等號，民協今次選擇支持李卓人，撐民協多年的老街坊可有不滿？「街坊一定有唔同睇法，特別係馮檢基直接幫過的街坊，真係好多，尤其喺我哋做到區議員的區，一定有個聯繫喺度。佢哋未必理解民協今次的決定，甚至他們對泛民、民主派的做法可能有不滿。街坊都會有自己判斷，所以唔係民協話支持邊個，佢哋就一定支持邊個。」

「我哋希望街坊同民協的看法一樣，可以團結民主派，贏番個位，所以從此角度會推薦人哥。但若他們有唔同睇法 ，我們會尊重。」

民協表態撐李卓人後，民協社區主任徐溢軒，上周四在長沙灣幸福邨辦事處門外，發現一箱內有約250張立法會九龍西補選候選人李卓人的選舉宣傳單張遭焚毀，已報警處理。

<figure>
<img src="https://web.archive.org/web/20200807035050im_/https://www.hkcnews.com/news_新聞/hk-discuss/2018/11/李卓人-立法會補選-民協-20181102232638_225c_large.jpg" alt="">
<figcaption>民協近日在九西街頭派發李卓人選舉單張。何君健攝</figcaption>
</figure>

馮檢基曾在Facebook回應民協支持李卓人：「民協絕少改變已公開的立場，理解民協可能受到前所未有的巨大壓力。」、「馮檢基對民協從堅持有初選的態度，到忽然支持欽點Plan B的改變表示遺憾。」 記者問施德來，民協目前跟馮檢基的關係如何，施說：「我們期待補選後仍有合作，佢之前話搞緊個壓力團體平台，有教育、房屋等，都是民協關注的議題，仍有很多空間合作。」即無反面？「無需要。」

假如明年區選，馮檢基的壓力團體，拉一隊人出來參選，與民協競爭又如何？施德來表示：「我諗唔會咁樣發生，馮檢基也是民主派一員，深水埗有多個選區仍未有民主派挑戰者。如果阿基搞壓力團體，可找人去選填白區的空位，令民主派的板塊更大。（萬一真的對撼？）我諗唔會發生，民協同馮檢基關係唔係咁。」

施德來帶領的民協，正部署派出20人出戰明年區選，當中約12人在九西，「超過一半人後生過我，當中有傘兵，他們希望做好地區工作而加入民協。」2020年立法會又如何？「民協幾時都有去想，首選九西，希望取回九西的席位。」施德來會否上陣？「我在九東啊，人選黨內未處理。」萬一馮檢基再出來選立法會又如何？「佢應承過民協，2020年是支持民協。」咁係要出又點算？「佢應承過支持民協。」

雖然馮檢基已退出民協，但外界有感，1986年成立的民協，仍有很強烈的「馮檢基味」。施德來承認：「馮檢基同民協形象甩唔開，民協一部分支持者，係睇住馮檢基來支持民協的，這一定要承認。 民協俾人老餅形象，如何製造新鮮感、如何用新手法吸納年輕人很重要。 我哋要擴闊支持面，咁啱馮檢基退咗會，我們多咗一種空間發揮，希望發掘到新的票源。」

「支持民協的街坊年紀偏大，我哋會做多些家長、年輕人工作，暑假搞了『爆旋陀螺爭霸戰』，又會辦玩具交換日，希望接觸更多家庭，都會用Facebook、WhatsApp群組，加強與街坊聯繫。傘後大家在說，是否願意由社區做起。區議員向來做的爭取巴士線、改善漏水和鼠患等問題、處理街坊調遷等都好花時間，但一定會繼續做。」

「你說馮檢基味重，但唔可以話完全係壞事，佢代表緊勤力、熟區、同街坊friend。不是每個選民都看政治立場，有不少人是看你有幾熟個區、幾幫到手，民協會繼續打地區戰。」

<figure>
<img src="https://web.archive.org/web/20200807035050im_/https://www.hkcnews.com/news_新聞/hk-discuss/2018/10/施德來-馮檢基-立法會補選-20181016014444_44c2_large.jpg" alt="">
<figcaption>施德來在黨內決定支持李卓人後，曾去信（右）馮檢基。資料圖片</figcaption>
</figure>

社工出身的施德來，加入民協10多年，他在黃大仙東美選區，接替民協前立法局議員莫應帆。 他在 2016年12月起出任民協主席（接替轉投民主黨的前主席莫嘉嫻）。民協目前黨員有約80人，當中30人較為核心在前線。政治方面，民協提倡「港人自主」，指並非尋求港獨，而是透過香港人內部自決，決定特首人選、立法會普選方法、其他經濟民生政策等，認為「香港不應再被規劃，要阻止香港本地事務繼續受到中港一體化入侵，損害自治。」

施德來說：「如果連民協都無得參選，民主派政黨應該無乜邊個可以。」他指，黨內元老都放手讓年輕一輩發揮，創黨成員許錦成、譚國僑等，料選多一、二屆便會交棒。「我們新一代明白，民主派要團結與對手抗衡，集中力量才最重要。」

新民協，跟昔日的馮檢基，果然有唔同。

立法會11月25日九龍西補選，候選人除了李卓人、馮檢基，還有：伍迪希、曾麗文、陳凱欣。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200807035050/https://www.hkcnews.com/aboutus/#subscribe)
