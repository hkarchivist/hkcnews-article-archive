---
title: "古巴行（11）突然間，骷髏小姐被人錫咗一啖....."
date: "2018-11-04"
author: "骷髏小姐在古巴"
category: "眾說"
tags:
  - "古巴"
  - "古巴共和國"
  - "旅遊"
  - "遊記"
  - "旅行"
  - "Matanzas"
url: "https://web.archive.org/web/20220705033649/https://www.hkcnews.com/article/16182/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-matanzas-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-16182/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD11%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/16182/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-matanzas-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-16182/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD11%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 古巴行（11）突然間，骷髏小姐被人錫咗一啖.....

有日喺小城Matanzas（馬坦薩斯，離首都Havana 90公里），有人竟然突襲，錫咗骷髏小姐一啖......

### 英明神武的骷髏先生

叩門，骷髏小姐係貪得無厭，幾乎有門都想叩大小通吃，可惜時間永遠唔夠，而骷髏先生呢，寧缺無濫。   
   
 有日喺Matanzas游蕩，路經一間屋，骷髏先話要去入睇睇，咁奇怪，呢間屋一啲唔起眼，門又冇咩標記，唔通你有先見之明，門後別有洞天？不過，既然中門大開， 我哋就唔客氣啦，一於睇吓門後係咩東東。

<figure>
<img src="https://web.archive.org/web/20220705033649im_/https://www.hkcnews.com/news_新聞/hk-discuss/2018/11/旅遊-古巴-Matanzas-20181104015256_cc16_large.png" alt="">
</figure>

「骷髏先生，呢間只係空屋，好破破爛爛噃。」然後，傳來人聲，一男一女出現。原來呢間前身係廢置小學，佢將會360度大變身，成為Matanzas省嘅公務員再培訓中心，落成後，會收生300幾人，對象係技術部門嘅公務員，女嘅係中心負責人，男嘅係將會教法律嘅中心導師。骷髏先生果然英明神武，我哋仲撞到成個旅程中，少數可用英語100%無障礙交談嘅古巴人。   
   
 叩門成功，mission completed，骷髏小姐同骷髏先生決定分頭搵食，點知就出事。

### 突然間，骷髏小姐被人錫咗一啖.....

一件放喺門口，類似表演用嘅「戲服」，好吸睛，骷髏小姐梗係要去八卦吓。

睇完用拉鍊同汽水蓋做嘅「戲服」，正想走人，點知喺門口把關的婆婆甲拉住我唔放，用手勢叫我繼續入去睇，身體語言話我知 ：「好戲在後頭」。

哦，原來裏頭仲有話劇海報，牆上掛咗啲相，睇嚟係Matanzas市中心廣場嘅表演。當地嘅文娛活動資料唔多，但總算知多啲啲。睇完問路人，呢度係咩地方，語言不通，估計佢話係省政府嘅有關文化單位？

<figure>
<img src="https://web.archive.org/web/20220705033649im_/https://www.hkcnews.com/news_新聞/hk-discuss/2018/11/Matanzas-古巴-旅遊-20181104015243_2dc2_large.jpg" alt="">
</figure>

功德完滿，搵路人婆婆乙（咁啱佢竟然係婆婆甲嘅朋友），同我哋影相，等骷髏小姐記低呢位熱情嘅門房婆婆甲。

之後，婆婆乙叫骷髏小姐幫兩位婆婆影相。

兩位婆婆一邊睇相一邊笑到唔停得，突然間，骷髏小姐被婆婆乙錫咗一啖，喺面珠度。

事出突然，嗰刻骷髏小姐唔知點反應，只記得幾秒後，先指住婆婆乙傻笑。事後諗，實在反應遲鈍，應該回禮，喺佢面珠錫番啖至啱？   
   
 婆婆厚愛骷髏小姐，但骷髏先生都唔弱。

### 「喂，過嚟啦！」

Trinidad（特立尼達）嘅殖民建築，係世界文物遺產。


{{< video src="https://web.archive.org/web/20220705033649if_/https://www.youtube.com/embed/hMDNPxgFqoo" >}}


喺Trinidad hea遊，周圍見到好多古巴人喺門口唞涼，同隔籬鄰舍同朋友吹水談天說地，呢啲就係我哋城市人失去嘅鄰里關係，古巴呢啲傳統小社區無處不在。

<figure>
<img src="https://web.archive.org/web/20220705033649im_/https://www.hkcnews.com/news_新聞/hk-discuss/2018/11/旅行-Matanzas-古巴-20181104015310_2755_large.jpg" alt="">
</figure>

<figure>
<img src="https://web.archive.org/web/20220705033649im_/https://www.hkcnews.com/news_新聞/hk-discuss/2018/11/Matanzas-旅遊-古巴-20181104015323_11a2_large.png" alt="">
</figure>

為咗重溫呢啲美好感覺，骷髏先生老實唔客氣，喺街上空凳仔坐低，一於入鄉隨俗。

坐夠唞夠，又再起動，但只行咗幾步，骷髏先生就被人用西班牙話喊停。   
 唔通坐人哋凳仔，唔合當地習俗？

擰轉頭一睇，原來坐喺路邊「喊停」嘅兩位男士，用手勢話：「喂，過嚟坐吓啦！」

我哋揀咗自我感覺良好嘅解讀：「佢地當我哋係自己友噃。」於是，骷髏先生高興高興坐低。可惜要趕車，身體語言嘅交流係「十分有限公司」，只交換咗名、喺邊度嚟、有幾多仔女，大家輪流表演幾下Bruce Lee功夫，以及天氣笑呵呵等；交換最多嘅，係大家嘅笑容笑聲。   
   
 因語言障礙，同古巴路人嘅交流，其實大部份都極有限，真係好後悔唔記得帶西班牙文小字典，但佢哋嘅笑意善意同誠意，超越語言同文化差異，古巴人嘅親切感和熱情，比古巴嘅驕陽更熱。   
   
 **圖片由作者提供並製圖**   
 **初稿22.01.2014，2018年11月修訂更新**

---

![博客 | 骷髏小姐在古巴](https://web.archive.org/web/20220705033649im_/https://www.hkcnews.com/uploads/avatars/f89b61de-2cbc-455f-9d7f-9a24e640787b.png?319384929)

**博客 | 骷髏小姐在古巴**

【骷髏小姐・古巴札記】2013年12月底，往古巴旅遊兩星期，回來後我做了一件有點不尋常的事——繼續埋首古巴的延伸閱讀，更一口氣寫了26篇有關古巴的文章；古巴不單是一個充滿驚喜的國家，古巴更觸動了我。這些文章是古巴行的扎記。除了旅行的觀察和背景資料，亦紀錄了和古巴人的接觸，也分享曾經叩過的門，和門後那不可預知的天地。
