---
title: "左右大局嘅一個年青「左膠」"
date: "2018-12-02"
author: "骷髏小姐在挪威"
category: "眾說"
tags:
  - "德國"
  - "德意志"
  - "Kevin Kühnert"
  - "Young Socialists in the SPD"
url: "https://web.archive.org/web/20210628215505/https://www.hkcnews.com/article/16869/kevin_k%C3%BChnert-young_socialists_in_the_spd-%E5%BE%B7%E5%9C%8B-16869/young-socialists-in-the-spd"
original_url: "https://www.hkcnews.com/article/16869/kevin_k%C3%BChnert-young_socialists_in_the_spd-%E5%BE%B7%E5%9C%8B-16869/young-socialists-in-the-spd"
---

# 左右大局嘅一個年青「左膠」

九西補選輸咗，民主派當然要策略大檢討、論述同組織要大更新，人才要大換血，仲要同選民交代。有評論話其中一個原因係李卓人太「膠」－「左膠」同「中華膠」，所以要諗下點樣除「膠」，搵啲冇咁「膠」嘅新鮮人。「左膠」現象其實唔止香港有， 西方國家都有同樣嘅困局， 九西補選輸咗，不如我哋抽離一陣，睇下歐洲左翼嘅處境，抖抖氣沉澱吓再上路。

### 左右都唔係人——歐洲左翼

歐洲左翼政黨，如堅持繼續行左，就俾啲選民話太過離地，俾啲右傾民粹政黨標籤為「左膠」；如果修正吓啲路線，轉中間啲轉右啲，啲選民又話左翼政黨轉呔，仲話「如果咁樣，不如投中間／中間偏右啦」，歐洲左翼兩面都唔係人。   
   
 隨住歐洲人口老化，其實所有政黨都進退兩難，要cut社福開支，選民會鬧爆，唔cut財政又爆煲，不過，歐洲左翼政黨仲大鑊，如面對大批難民湧入歐洲呢個嘅前所未有問題，左翼以為可用道德高地感召，高估咗社會可承受嘅能力而堅持人道主義，超離地。喺公義同資源分配呢兩個目標嘅衝突下，歐洲左翼組織同政黨似乎搵唔到唔放棄原則但務實嘅論述，結果，近年歐洲左翼大崩盤，好多左翼思想色彩濃厚嘅執政黨，紛紛敗選，改由中間／中間偏右執政，甚至有右傾民粹政黨加入政府；左翼中堅嘅挪威工黨，已連續兩次大選失手，連旗艦瑞典嘅SAP（Social Democratic Party），9月大選失咗好多選票，到而家仲未埋到班成功組到政府。   
   
 不過，如果話歐洲左翼已過時吸引唔到年青人，咁又唔係全部嘅事實。

### 左右德國大局嘅年青「左膠」

當歐洲左翼節節敗退，輸咗大選嘅同時，喺左翼陣營裡面，竟然出咗啲更左更「膠」嘅人物，吸引到大批年青人，例如英國工黨69歲嘅Jeremy B. Corbyn。 其實佢哋嘅政見，唔係咩新思維， 只不過番番去原來起步點——即係由第三路線（Third Way，修正嘅中間路線），番番去原來左翼路線。當歐洲好多選民話左翼太「膠」，亦有大班後生仔女話左翼唔夠左唔夠「膠」，要求左翼回朝。   
   
 唔止民間「左膠」聲音越來越大，喺左傾政黨裡面，亦出現一啲更左更「膠」嘅年青人，例如德國嘅Kevin Kühnert，佢係SPD（社民黨）嘅青年組織（Young Socialists in the SPD）嘅主席。

<figure>
<img src="https://web.archive.org/web/20210628215505im_/https://www.hkcnews.com/news_新聞/hk-discuss/2018/12/Young%20Socialists%20in%20the%20SPD-Kevin%20Kühnert-德國-20181202095903_61ad_large.jpg" alt="">
<figcaption>德國社民黨青年組織主席Kevin Kühnert。網絡照片</figcaption>
</figure>

2017德國大選，默克爾唔夠票組政府，所以搵細黨籌組聯合政府，但唔成功，最後被逼向SPD求救。SPD中間偏左，立場同默克爾嘅CDU（基民）好唔同，而反對加入大聯合政府最大聲音，竟然嚟自呢位28歲仲讀緊大學嘅年青人Kevin Kühnert嘅青年組織，話寧願唔要執政權，都唔要失去左翼靈魂。

SPD黨員表決前，Kevin Kühnert四出演講游說，反對加入大聯合政府，成為當時左右德國大局嘅人物，因為如SPD唔加入，要重新大選。雖然，SPD黨員為咗執政機會，為咗減少極右派崛起對民主體制嘅威脅，為咗國家大局，最終表決同意加入大聯合政府。


{{< video src="https://web.archive.org/web/20210628215505if_/https://www.youtube.com/embed/6FF2w6ZXh1E" >}}


點解Kevin Kühnert敢同大佬大姐SPD對著幹呢？

### 一個獨立於大佬大姐嘅年青人平台

其實唔止德國嘅Kevin Kühnert ，挪威嘅AUF（青年工黨）都一樣，AUF 雖然係工黨支部，但政見獨立於大佬大姐，AUF嘅輿論影響力亦舉足輕重，點解呢？   
   
 一個主要嘅結構性因素，係運作上AUF獨立於挪威工黨——AUF自行招募會員，唔係由工黨過檔，AUF仲有自己嘅黨章、宣言同埋決議，更重要係財政獨立，加上會員眾多有14,000人，所以敢於表達唔同立場，例如環保、社福同移民政策，AUF比大佬大姐嘅工黨左。呢樣獨立運作嘅制度，可確保自主空間，令有心從政嘅年青人有獨立嘅平台一展抱負。   
   
 德國Young Socialists in the SPD嘅結構係咪咁，唔敢講， 但睇佢地個網頁，關注議題好多，估計獨立性自主性好強，所以敢同大佬大姐對著幹。

<figure>
<img src="https://web.archive.org/web/20210628215505im_/https://www.hkcnews.com/news_新聞/hk-discuss/2018/12/Young%20Socialists%20in%20the%20SPD-德國-20181202095942_6760_large.jpg" alt="">
<figcaption>Young Socialists in the SPD網頁截圖。作者製圖</figcaption>
</figure>

香港民主派固然要盡快交棒，俾更多年青人參選，但黨國機器越嚟越先進，年青人進入議會機會減少，民主派係咪可以考慮另搭建平台，咁年青人有更大獨立自主空間，唔使下下跟住大佬大姐嘅指揮棒？兩條腿走路。   
   
 2003年，挪威AUF成立100周年，佢哋出咗本書"Party's salt"，話AUF嘅角色功能，係調較糾正大佬大姐工黨嘅路線，期望香港民主派有呢份雅量同視野。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628215505/https://www.hkcnews.com/aboutus/#subscribe)

---

![博客 | 骷髏小姐在挪威](https://web.archive.org/web/20210628215505im_/https://www.hkcnews.com/uploads/avatars/62c82bf5-71b6-4951-bba8-032b2a012e95.png?410975182)

**博客 | 骷髏小姐在挪威**

【骷髏小姐・骷髏小姐在挪威】當年的背包客，第一次去挪威，便呆了一段歲月，因為驚艷。之後再踏足挪威，一晃多年，有欣慰有嘆息，也有憂愁。愛東逛西逛，愛望天望地望人，用近鏡也用廣角鏡，以香港的風景為底色，說些挪威人挪威事。
