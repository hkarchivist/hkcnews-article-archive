---
title: "古巴行（13）放過我啦，我淨係想hea咋！"
date: "2018-11-18"
author: "骷髏小姐在古巴"
category: "眾說"
tags:
  - "古巴"
  - "古巴共和國"
  - "Varadero海灘區"
url: "https://web.archive.org/web/20210727042702/https://www.hkcnews.com/article/16522/varadero%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-16522/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD13%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDhea%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/16522/varadero%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-16522/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD13%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDhea%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 古巴行（13）放過我啦，我淨係想hea咋！

  
 離首都Havana 140公里嘅Varadero（巴拉德羅）海灘，長十幾公里，係加勒比海最正嘅海灘之一，水清沙滑，近岸水淺可玩水，的確名不虛傳，所以淨係享受陽光海灘「拜日」，簡簡單單，已係最高享受，但咁卑微嘅願望，原來都唔易做到。

<figure>
<img src="https://web.archive.org/web/20210727042702im_/https://www.hkcnews.com/news_新聞/hk-discuss/2018/11/古巴-Varadero海灘區-20181118115702_2418_large.jpg" alt="">
</figure>


{{< video src="https://web.archive.org/web/20210727042702if_/https://www.youtube.com/embed/KPMhT0XVnms" >}}


### 全包精神大愛無疆

照顧週全嘅All Inclusive package（全包），酒店除三餐外，仲有近24粒鐘無休嘅snack bar免費提供飲食酒類，範圍包埋酒店私家沙灘嘅café bar。於是，我哋邊嘆免費雞尾酒邊「拜日」，成為沙灘生活第一個指定動作。除咗café bar，諗唔到仲有車仔，速遞免費椰青！椰青嚟自酒店嘅椰子樹，椰林風月之外，更物盡其用；古巴係個充滿驚奇嘅國家。

<figure>
<img src="https://web.archive.org/web/20210727042702im_/https://www.hkcnews.com/news_新聞/hk-discuss/2018/11/古巴-Varadero海灘區-20181118115716_130f_large.jpg" alt="">
</figure>

沙灘嘅免費飲品選擇多，遊戲活動亦唔少，都係免費，跳舞班最受歡迎，日日都有。古巴係音樂同舞蹈嘅國度，唔少舞如mambo、cha-cha-cha、rumba同salsa，都源自古巴，任何古巴人，都可以隨時隨地聞歌起舞；有古巴人嘅地方，就有歌舞。   
   
 骷髏小姐鍾意熱鬧，鍾意手舞足蹈（請注意，係手舞足蹈，唔係跳舞），骷髏先生都鍾意，不過投入指數，同天后級嘅骷髏小姐比，唔同級數，但骷髏先生喺沙灘第二個指定動作，竟然係參加沙灘跳舞班，跌晒眼鏡，可見古巴音樂舞蹈嘅魔力。骷髏先生唔止跳舞，仲好鬼投入參加各種沙灘遊戲，骷髏小姐呢，嫌喇叭啲聲嘈得滯，對沙灘遊戲say no。   
   
 沙灘「拜日」，免費飲品要咩有咩，估唔到全包精神咁大愛，免費好玩嘅遊戲活動多多，連「拜日族」嘅心理都照顧埋，「拜日族」想離開酒店都幾艱難。但咁大愛係咪好？應該感激流涕抑或嬲嬲？

### 我淨係想hea咋！

咁鬼多活動，音樂又咁大聲，「拜日」搞成咁，都係All Inclusive Package唔好！其實，我淨係想好好享受挪威冬天好少有嘅陽光，淨係想聽吓啲潮聲，淨係想睇吓嗰啲一波接一波嘅海浪拍喺沙上嘅韻律姿勢.............我淨係想hea咋，點解All Inclusive Package唔肯放過我？

<figure>
<img src="https://web.archive.org/web/20210727042702im_/https://www.hkcnews.com/news_新聞/hk-discuss/2018/11/古巴-Varadero海灘區-20181118115648_19b2_large.jpg" alt="">
</figure>

好彩活動都有休息時間，唔係non-stop。沙灘冇咗遊戲活動，可以留意到勾起挪威鄉愁嘅葉上幼沙、受傷嘅小動物，仲有第一次近距離接觸嘅kiteboarding（風箏衝浪），只因為夠hea。

結合滑翔傘同沖浪板嘅Kiteboarding，我哋好有feel，所以不斷研究佢點操作，有咗初步理解之後，骷髏小姐骷髏先生就扮專家扮評論員，從起飛角度同衝力，tip下起飛會唔會成功，好鬼無聊無知但又好鬼爽。   
   
 最普通不過完全唔起眼嘅嘢，只要夠hea，就可以睇到多啲細節。「到處留心皆學問」，長咗幾多知識，其實唔多重要，過程嗰份專注同快樂，先重要；講遠啲，一啲好單調重複嘅工作，可唔可以搵到專注嘅樂趣呢？

<figure>
<img src="https://web.archive.org/web/20210727042702im_/https://www.hkcnews.com/news_新聞/hk-discuss/2018/11/古巴-Varadero海灘區-20181118115729_1374_large.jpg" alt="">
</figure>


{{< video src="https://web.archive.org/web/20210727042702if_/https://www.youtube.com/embed/F_hgd3e0G3U" >}}



{{< video src="https://web.archive.org/web/20210727042702if_/https://www.youtube.com/embed/EoWJfjTJdWU" >}}


**圖片1 : 網絡圖片，其餘圖片由作者提供並製圖**   
 **初稿27.01.2014，2018年11月修訂更新**   
   



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210727042702/https://www.hkcnews.com/aboutus/#subscribe)

---

![博客 | 骷髏小姐在古巴](https://web.archive.org/web/20210727042702im_/https://www.hkcnews.com/uploads/avatars/f89b61de-2cbc-455f-9d7f-9a24e640787b.png?319384929)

**博客 | 骷髏小姐在古巴**

【骷髏小姐・古巴札記】2013年12月底，往古巴旅遊兩星期，回來後我做了一件有點不尋常的事——繼續埋首古巴的延伸閱讀，更一口氣寫了26篇有關古巴的文章；古巴不單是一個充滿驚喜的國家，古巴更觸動了我。這些文章是古巴行的扎記。除了旅行的觀察和背景資料，亦紀錄了和古巴人的接觸，也分享曾經叩過的門，和門後那不可預知的天地。
