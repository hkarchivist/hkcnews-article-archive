---
title: "分分鐘需要你"
date: "2020-11-22"
author: "中產平民"
category: "眾說"
tags:
  - "陳肇始"
  - "確診5000"
url: "https://web.archive.org/web/20210123103428/https://www.hkcnews.com/article/35837/%E9%99%B3%E8%82%87%E5%A7%8B-%E7%A2%BA%E8%A8%BA5000-35837/%E5%88%86%E5%88%86%E9%90%98%E9%9C%80%E8%A6%81%E4%BD%A0"
original_url: "https://www.hkcnews.com/article/35837/%E9%99%B3%E8%82%87%E5%A7%8B-%E7%A2%BA%E8%A8%BA5000-35837/%E5%88%86%E5%88%86%E9%90%98%E9%9C%80%E8%A6%81%E4%BD%A0"
---

# 分分鐘需要你


{{< video src="https://web.archive.org/web/20210123103428if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F171502357947822%2F&show_text=0&width=560" >}}


宇宙最強抗疫專家、護士出身的食物及衞生局局長陳肇始今日又有新搞作，宣布為確診武漢肺炎市民提供一筆過五千元津貼，更加無需資產審查。機會嚟喇飛雲，唔知又有幾多位求「財」若渴的市民，為了錢冒險中招，然後出現五千蚊確診群組呢？陳肇始，香港真係分分鐘需要你呢位終極智將，延續英國首相約翰遜的群體免疫措施，讓香港七百萬人齊齊中招，然後無需任何抗疫措施，因為人人都是病人，仲使乜要社交距離措施呢？為了表揚陳護士，筆者決定為陳護士送上一首林子祥的首本名曲，並唔係去到惠康聽到燥嘅yuu主題曲，而係《分分鐘需要你》。陳護士，請留意歌詞。

**願我會奶咗嘢　五千蚊收到曬　入到方艙四人住**   
 **活到幾多歲　都真濕濕碎　有病毒先至多樂趣**   
 **病發的口水　一千蚊sell給你　賣曬始終冇難度**   
 **就算打黑雨　只需攞到貨　換番五千咪做錯**

**咪笑佢真心痴　肇始真的介意　全民病發你真死未**   
 **要與你真攬炒　分分鐘需要你　你抗疫真心嘥氣**

**第四波即刻爆　皆因這位黑哨　用你公帑作傻事**   
 **就算咳都笑　發燒好好笑　有病先收錢最重要**   
 **若有朝奶咗嘢　真心不需怕　大細一家去團聚**   
 **集結幾多個　五千要攞喎　全家今次發達了**

**佢亂洗公家錢　真心超級黐線　全城病發你死得未**   
 **咪再理佢限聚　上車始終靠你　齊入醫院吸氧氣**

各位過去大半年不斷用巨額購買防疫裝備的市民，不知道收到陳肇始中招有獎這消息後，會否齊齊棄罩，打算透過中招攞番五千蚊幫補家計，然後香港成為地球上首個政府用公帑鼓勵群體免疫，從而無需疫苗也可以令人人有抗體的城市呢？期待陳肇始製造創舉，然後成為公共衛生歷史上的希特拉。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210123103428/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210123103428im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
