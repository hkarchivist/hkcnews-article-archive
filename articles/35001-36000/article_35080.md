---
title: "【抗疫10個月】FB專頁「日日爆」收集失手劣食投稿　師奶疫情期間日日煮三餐壓力爆"
date: "2020-10-26"
author: "記者莊曉彤"
category: "眾聞"
tags:
  - "師奶"
  - "武漢肺炎"
url: "https://web.archive.org/web/20210712052055/https://www.hkcnews.com/article/35080/%E5%B8%AB%E5%A5%B6-%E6%AD%A6%E6%BC%A2%E8%82%BA%E7%82%8E-35080/%E3%80%90%E6%8A%97%E7%96%AB10%E5%80%8B%E6%9C%88%E3%80%91fb%E5%B0%88%E9%A0%81%E3%80%8C%E6%97%A5%E6%97%A5%E7%88%86%E3%80%8D%E6%94%B6%E9%9B%86%E5%A4%B1%E6%89%8B%E5%8A%A3%E9%A3%9F%E6%8A%95%E7%A8%BF-%E5%B8%AB%E5%A5%B6%E7%96%AB%E6%83%85%E6%9C%9F%E9%96%93%E6%97%A5%E6%97%A5%E7%85%AE%E4%B8%89%E9%A4%90%E5%A3%93%E5%8A%9B%E7%88%86"
original_url: "https://www.hkcnews.com/article/35080/%E5%B8%AB%E5%A5%B6-%E6%AD%A6%E6%BC%A2%E8%82%BA%E7%82%8E-35080/%E3%80%90%E6%8A%97%E7%96%AB10%E5%80%8B%E6%9C%88%E3%80%91fb%E5%B0%88%E9%A0%81%E3%80%8C%E6%97%A5%E6%97%A5%E7%88%86%E3%80%8D%E6%94%B6%E9%9B%86%E5%A4%B1%E6%89%8B%E5%8A%A3%E9%A3%9F%E6%8A%95%E7%A8%BF-%E5%B8%AB%E5%A5%B6%E7%96%AB%E6%83%85%E6%9C%9F%E9%96%93%E6%97%A5%E6%97%A5%E7%85%AE%E4%B8%89%E9%A4%90%E5%A3%93%E5%8A%9B%E7%88%86"
---

# 【抗疫10個月】FB專頁「日日爆」收集失手劣食投稿　師奶疫情期間日日煮三餐壓力爆

受疫情困擾經已10個月，每個人都可能經歷過情緒不穩的時候，師奶們的煩惱卻總是容易被忽略。Sally（化名）本來是雙職媽媽，疫情期間改為全職煮飯，她很坦白說30幾歲人才學煮飯，連蕃茄炒蛋也要google食譜，遭朋友取笑。加上各種看似瑣碎的小事：我今日要煮咩嘢食、我今日要陪個小朋友玩咩遊戲、到幾多點我老公返到來可以支援到我⋯⋯Sally坦言，情緒也頗受困擾，試過在房間喊兩個鐘，會想像自己可以從露台爬出去離開屋企，結果還是靠打機和煲劇來讓自己好過一些。

她又試過投稿去Facebook專頁「 [Day Day Explode日日爆](https://web.archive.org/web/20210712052055/https://www.facebook.com/DayDayExplode/) 」，那是收集所謂「劣食」的地方，今年7月中才成立。Sally以一碟無味紅蘿蔔甜椒炒肉碎，成功投稿，之後獲得逾200個留言，絕大部分是鼓勵與讚賞，Sally後來PM（私訊）幾個留言說可以提供食譜的網民，更與其中一位成了朋友，多了個情緒疏導的出口。

日日爆的版主Rayne接受眾新聞訪問，形容一開始只是貪玩開Page，後來發現劣食背後有好多小故事。「點解煮到咁樣，可能有啲朋友可能住劏房，或者間屋太細，佢無機會煮嘅，到佢大個咪煮到咁。你就發現煮食同生活好有關係，同成長、家庭好有關係。」Rayne說。

<figure>
<img src="https://web.archive.org/web/20210712052055im_/https://www.hkcnews.com/news_新聞/hk-discuss/2020/10/照顧者-日日爆-20201024221717_2bb1_large.png" alt="">
<figcaption>Sally 投稿日日爆，成功獲刊登。日日爆Facebook截圖</figcaption>
</figure>

香港基督教女青年會於去年7至10月，以問卷方式訪問了813名人（包括462名雙職婦女及351名有雙職婦女伴侶之男士），今個月初發表調查結果，顯示逾8成受訪女士表示因家庭工作壓力而感到個人空間和時間減少、感到身體及精神疲累等，52.6%受訪女士表示自己每天睡眠時間只有5至6小時，29.2%女士更因壓力，需要服用醫生處方藥物。

### 以為捱埋今個月無事，點知捱吓一個月又一個月

Sally亦是一位雙職媽媽，做中介公司經常要見客，疫情開始就大幅減少工作時間。她與丈夫育有一個明年升小學的女兒，家境算是中產。他們本來僱了保姆照顧小朋友，疫情開始後就選擇自己湊返。Sally說：「開頭一個月嘅時候，都覺得我捱埋今個月應該無事，然之後捱吓一個月、捱吓一個月，然之後半年，然後過完個暑假繼續喎，係九個月，好痴線，然之後而家又講緊第四波嚟緊，隨時又返番轉頭。」

疫情年初開始爆發，她基本上就不讓小朋友出街，自己一星期出門一次買餸，一日三餐都是自己煮。訪問時大概是10月中，第三波疫情未斷尾，Sally當時表示，對上一次一家三口出街食飯已經是年三十晚（1月24日）。

其他媽媽朋友覺得她太嚴格，Sally則解釋，「其實唔只係（為了小朋友）健康，我唔想中咗之後大家要隔離，咁我啲貓狗點算，邊個幫我照顧佢哋。唔理貓狗都好，我個小朋友中咗，但係我未中嘅話，我要入隔離營，我小朋友入咗醫院，咁咪即係我要將我小朋友喺病嘅時候，放喺醫院呢個陌生環境。我唔想有機會去面對呢件事，而將條界線都set得頗為高。」她亦都澄清，自己沒有潔癖、也沒有焦慮症。

經過這麼多個月，小朋友現在會反過來提醒Sally，無必要不要出街、人多的地方不要去、放假就留在家，讓她哭笑不得。而疫情發展至今天好似都看不到盡頭，Sally於是嘗試放寬自己的界線。「由我小朋友開返學（10月初）之後，我就有出去買嘢，買咗我疫情下第一套衫，我覺得好開心。我去飲咗第一杯珍珠奶茶，因為我唔想喺條街拎住杯珍珠奶茶除口罩飲。其實係好無聊，而呢樣嘢係以前我隨便就做到嘅嘢，而家就變成係我豁咗出去先敢做嘅嘢。」

<figure>
<img src="https://web.archive.org/web/20210712052055im_/https://www.hkcnews.com/news_新聞/hk-discuss/2020/04/餐廳-限聚令-20200421152458_c19c_large.jpg" alt="">
<figcaption>抗疫足足10個月，曾經水靜鵝飛的餐廳。資料圖片</figcaption>
</figure>

### 由雙職媽媽到全職媽媽，我係好辛苦

回望過去10個月，Sally日日在家「困獸鬥」，煮飯是其中一樣令她感到辛苦的事。她形容：「可能全職媽媽，佢唔明白你由一個返工嘅媽媽，轉做半職——我一個禮拜一、兩日返工，然後仲要湊小朋友，而去handle一啲我唔識處理嘅嘢，我係好辛苦。」而朋友對她的廚藝冷嘲熱諷，老公未有積極支援，令Sally儲起的負面情緒無渠道釋放。

情緒最差的時候，她說多數是周末，老公在家顧著打機、個女又不斷召喚Sally，「個老公唔太理你，佢唔係唔幫，可能踢兩吓會郁，佢唔係好想理你，然後佢覺得：我星期一至五返工，禮拜六、日都要抖吓。但我係星期一至五24小時（照顧屋企），咁你係咪都要俾我抖吓。」而她可以做的只躲在房內：「嗰吓我係好想喺露台爬走，我唔係跳樓，我都熱愛生命，我好想——走啊。但係我知道我銀包同車匙喺廳，我走唔到。」Sally 甚至試過喊足兩個鐘，她知道這樣不妥，但無打算尋求心理輔導，因為覺得輔導完都改變不了現實。

她的處理方式，可能是在房內扮瞓覺，「真係扮瞓覺，等個女唔會嚟嘈你，等啲貓狗嗌嘅時候老公會處理。純粹係你當我死咗，或者當我匿埋咗、隱形咗，將所有責任俾返哂我屋企人幫我處理，我可能就過咗。」Sally亦都承認，有更多人辛苦過自己，即使收入減半，至少她還保得住份工，然而，她所面對的情緒困擾也是實在的。

<figure>
<img src="https://web.archive.org/web/20210712052055im_/https://www.hkcnews.com/news_新聞/hk-discuss/2020/10/動物森友會-遊戲-20201024220206_7830_large.png" alt="">
<figcaption>玩Switch遊戲《動物森友會》是Sally舒壓的途徑之一。網上截圖</figcaption>
</figure>

### 投稿日日爆，苦中作樂，想人讚下

差不多2個月前，她決定投稿去「日日爆」。投稿作品是一碟無味紅蘿蔔甜椒炒肉碎，內容提及「我只係一個照顧普通小朋友和寵物的普通人，已無其他照顧者咁辛苦，但一點都不好受，多謝你開個樹窿」。逾200個留言，絕大多數是讚賞、啱送飯，簡單而言，就是看不出「劣」在哪裡。

> **Sally說：「點解會投稿，咪就係唯有咁樣苦中作樂。明明我想人讚吓啫，我都唔係攞啲狗屎垃圾出嚟，有時我真係想人讚吓：喂你呢段時間好努力啊、你做得好好啊，我想人咁樣讚吓啫，就係咁簡單。send得上去都係圍爐啫。」、「我唔係要學多煮廿個餸，我想喺呢個疫情底下survive」。**

她之後PM（私訊）了幾個留言的網友，她笑言：「有兩個覆返我，其中一個係情緒上再疏導你。佢又會講吓佢遇到嘅問題係咩，可能咁啱大家都有小朋友，（就講）其實啲男人都係咁，不如你點點點。」然後又會傾去哪裡買餸好、有甚麼食譜推介。

雖說Sally廚藝不精，但食得最多的畢竟是她女兒。阿女點睇？「哈哈哈，佢多數都話：媽媽你煮嘅嘢好好食。我女係比較易𠱁嘅。」Sally續說：「當然我係試過煮咗啲唔熟嘅意粉，然後佢話媽媽好硬啊，哈哈哈，又或者可能啲飯唔係咁熟，『媽媽今日好似有啲唔同啊』，或者可能『有啲咸啊』，係有呢啲嘅，但係唔會影響到我情緒。」

### 幼女鼓勵:媽媽你煮嘅嘢好好食

Sally又形容，其實小朋友睇到自己進步，好多時候自己打開雪櫃惆悵煮咩好的時候，阿女會走過來「話媽媽你開雪櫃？我話做咩，佢話『你可以俾我睇吓，我諗吓今晚我哋食咩』，佢同我一齊做呢個動作，呢個係以前無發生過嘅。」這反而其實令到Sally感到鼓舞。

<figure>
<img src="https://web.archive.org/web/20210712052055im_/https://www.hkcnews.com/news_新聞/hk-discuss/2020/10/武漢肺炎-師奶-20201024214520_3980_large.jpg" alt="">
<figcaption>Sally識得煮的食材不多，去超市買餸只花不到10分鐘。莊曉彤攝</figcaption>
</figure>

### 日日爆版主:平台讓大家知道自己不孤單

「日日爆」意外成為了連結的平台，版主Rayne接受眾新聞電話訪問。她說，7月中開Page時純粹為玩，自己也是廚藝不精的人，不時被朋友取笑，而且當時有位擬參選立法會資訊科技界的烹飪界KOL、DayDayCook（日日煮）創辦人，Rayne說：「其實我本身都有睇嗰個page，我覺得唓～煮啲咁嘅嘢都成百萬人like。跟住我就同friend講笑，不如整返個『日日爆』啦。」

據Rayne的觀察，許多人因為在家工作而煮多咗飯，開Page初期投稿量多，近期已經明顯減少。她亦都留意到，好多人鍾意用氣炸鍋、焗爐，但基層家庭或者剛搬離父母家的年青人，多數是「清雪櫃系列」，雪櫃有甚麼就煮埋一煲。

一些投稿者與留言的網民建立連結，他們會多謝Rayne提供日日爆這個平台，讓他們抒發感受，知道自己不孤單。Rayne覺得很有趣，

> **大家講吓笑，好似一家人咁，雖然我唔識你、你唔識我，但係大家攞出嚟一齊笑。到有啲人真係遇到困難嘅時候，佢哋又會申出援手去解答、解決。**

<figure>
<img src="https://web.archive.org/web/20210712052055im_/https://www.hkcnews.com/news_新聞/hk-discuss/2020/10/food-日日爆-20201024221738_2a96_large.jpg" alt="">
<figcaption>日日爆Facebook專頁的Cover Photo，右上角有Rayne朋友主動協助設計的logo。</figcaption>
</figure>

到9月上旬發生一宗母親勒斃智障兒子的慘劇，Rayne覺得好心痛，開始了「照顧者系列」，鼓勵照顧者投稿。「我比較記得係第一個照顧者系列嘅投稿⋯⋯佢有提過自己係想同被照顧者攬住一齊死，然後下面好多人留言，或者PM我哋，就話我有咩幫到佢、可唔可以幫佢煮飯，各式各樣嘅人，提供唔同資源去幫佢。」

> **我成日話，煮嘢食反映咗你生活或者成長，但呢啲生活或者成長，正正就係你經歷緊呢個社會俾到啲咩資源，或者一個社會嘅貧富懸殊點樣、階級點樣，裡面其實牽涉咗好多政策層面。**

Rayne續說：「可能咁樣講啲人會覺得拉得好遠，但呢個正正就係現實反映到出嚟嘅。我哋講照顧者無一個喘息嘅空間，咁究竟發生緊咩事，嗰啲如果長工時嘅又要做基層工，佢哋點算？點解佢哋無標準工時？開OT要有補水，無架喎。」

而Rayne自己都經歷過突然變成照顧者的時候，「其實我媽舊年年初嘅時候都試過整親腳，入去醫院，好彩我老豆行得走得，但我老豆其實都要返工⋯⋯咁就會突然間醒覺，原來我自己都唔會知道自己有邊一刻做照顧者，咁我係咪可以早啲準備呢。」

[相關報道:【抗疫10個月】Staycation湧現、報復式消費　心理學家鄭寶君：疫情不可控　消費成另類控制方式](https://web.archive.org/web/20210712052055/https://bit.ly/35uwfiq)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712052055/https://www.hkcnews.com/aboutus/#subscribe)
