---
title: "【兩個都揀唔落】移美港青兩度見證總統大選：起碼可用選票抗議　林鄭做得唔好你無得換走佢"
date: "2020-11-02"
last_updated: "2020-11-02 19:43:57"
author: "記者黎卓欣"
category: "眾聞"
tags:
  - "美國總統大選"
  - "美國大選"
  - "美國總統選舉"
url: "https://web.archive.org/web/20201102180319/https://www.hkcnews.com/article/35264/%E7%BE%8E%E5%9C%8B%E7%B8%BD%E7%B5%B1%E5%A4%A7%E9%81%B8-35264/%E3%80%90%E5%85%A9%E5%80%8B%E9%83%BD%E6%8F%80%E5%94%94%E8%90%BD%E3%80%91%E7%A7%BB%E7%BE%8E%E6%B8%AF%E9%9D%92%E5%85%A9%E5%BA%A6%E8%A6%8B%E8%AD%89%E7%B8%BD%E7%B5%B1%E5%A4%A7%E9%81%B8%EF%BC%9A%E8%B5%B7%E7%A2%BC%E5%8F%AF%E7%94%A8%E9%81%B8%E7%A5%A8%E6%8A%97%E8%AD%B0-%E6%9E%97%E9%84%AD%E5%81%9A%E5%BE%97%E5%94%94%E5%A5%BD%E4%BD%A0%E7%84%A1%E5%BE%97%E6%8F%9B%E8%B5%B0%E4%BD%A2"
original_url: "https://www.hkcnews.com/article/35264/%E7%BE%8E%E5%9C%8B%E7%B8%BD%E7%B5%B1%E5%A4%A7%E9%81%B8-35264/%E3%80%90%E5%85%A9%E5%80%8B%E9%83%BD%E6%8F%80%E5%94%94%E8%90%BD%E3%80%91%E7%A7%BB%E7%BE%8E%E6%B8%AF%E9%9D%92%E5%85%A9%E5%BA%A6%E8%A6%8B%E8%AD%89%E7%B8%BD%E7%B5%B1%E5%A4%A7%E9%81%B8%EF%BC%9A%E8%B5%B7%E7%A2%BC%E5%8F%AF%E7%94%A8%E9%81%B8%E7%A5%A8%E6%8A%97%E8%AD%B0-%E6%9E%97%E9%84%AD%E5%81%9A%E5%BE%97%E5%94%94%E5%A5%BD%E4%BD%A0%E7%84%A1%E5%BE%97%E6%8F%9B%E8%B5%B0%E4%BD%A2"
---

# 【兩個都揀唔落】移美港青兩度見證總統大選：起碼可用選票抗議　林鄭做得唔好你無得換走佢

<figure>
<img src="https://web.archive.org/web/20201102180319im_/https://www.hkcnews.com/news_新聞/hk-discuss/2020/11/2020美國大選-20201102185128_2dca_large.png" alt="">
</figure>

**美國總統大選香港時間倒數2天便將舉行，民主黨總統候選人拜登（Joe Biden）及總統特朗普（Donald Trump）正把握最後機會，四出拉票。有移居美國數年的香港年青人認為，今屆選舉造勢不及以往，但相信因美國經濟情況惡劣及疫情嚴峻，今屆投票率會大幅增加，尤以青年人為多。他指，當地年青人受「Black Lives Matter」事件影響，較傾向支持拜登；至於剛移居美國的港人，較重視對華政策，大多支持特朗普。不過，他指今屆選舉的氣氛緊張，網上討論大多欠缺理性，僅作人身攻擊，令當地人擔心不論誰當選，民眾情緒均會發展成暴亂。**

**他說，香港未有真普選，在美國的選舉雖然也如在「揀爛橙」，但起碼美國人有權以選票反映對候選人不滿，可投廢票表態，但香港你見到林鄭月娥做得咁差，係無得換走佢；美國也能透過選出參議員及眾議員，代表自己的意志，「但香港連立法會都無得選」。**

<figure>
<img src="https://web.archive.org/web/20201102180319im_/https://www.hkcnews.com/news_新聞/hk-discuss/2020/11/donald%20trump-美國大選-20201102104017_2b84_large.jpg" alt="">
<figcaption>美國總統大選在即，現任總統特朗普（Donald Trump）正把握最後機會，四出拉票。美聯社</figcaption>
</figure>

21歲的James，5年前跟隨家人移民到美國華盛頓州西雅圖，他接受眾新聞訪問談作為移美港年輕人對這場選舉看法。經歷過2016年總統大選，他觀察到今年選舉氣氛比以往截然不同。受疫情影響，選舉造勢大會減少，「啲rally同埋敲門拉票都少左好多」，網上討論雖如火如荼，但卻欠缺理性：「依家兩個候選人都唔受歡迎，而啲人支持拜登嘅原因，可能只係討厭特朗普；支持特朗普，亦可能只係純粹唔鍾意拜登。令到成個conversation多咗好多人身攻擊，唔係好似上屆咁拎啲政策、theory出嚟討論。」

他與當地人均擔心，不論哪邊陣營勝出，民眾的仇恨情緒都會演變成暴亂：「因為社會氣氛好唔穩定。所以我哋都擔心選完之後，都一定會有打爛玻璃、搶劫等嘅暴動。最近Walmart都將賣槍械個section close咗，呢兩日都唔再賣，驚啲人會入嚟搶槍。」

根據美國人口普查局數字，上屆大選整體投票率有61.4%，但18歲至24歲的年輕人僅得43%投票率。不過，James觀察到美國年輕人今次比以往更在乎選舉，相信今年投票率會創新高。他說這個星期不時在Instagram看見朋友在投票信箱「打卡」，大學內的投票信箱也較上屆為多，方便同學投票。「Black Lives Matter 呢件事獲得好多年青人支持，令佢哋更加覺得拜登可達致社會公義，喺種族問題處理得更好，而特朗普係做唔到，所以更多人走出嚟投票。事實上除咗啱啱移民嚟嘅年青人，大部分後生都係支持拜登。」

<figure>
<img src="https://web.archive.org/web/20201102180319im_/https://www.hkcnews.com/news_新聞/hk-discuss/2020/10/投票站-美國大選-投票-20201030215054_1153_large.jpg" alt="">
<figcaption>部分美國選民選擇提前投票。美聯社</figcaption>
</figure>

港人對今屆美國大選份外關注，James稱自己所居住的華盛頓州，素來是民主黨支持率較高的州分。他強調，土生土長的華僑與移民到美國的港人，政治取態有很大分別，有較多新移居港人的社區，例如紐約，會較多人傾向投特朗普。

「我估居美港人支持拜登嘅比例，大概係三成左右，土生土長嘅華僑同真正嘅美國人係無咩分別，佢哋會在意福利、解決疫情問題、種族問題等多過對華政策，會支持拜登。但啱啱移民嚟嘅香港人，會考慮香港利益、對華態度多啲，會支持特朗普。」

### 兩個候選人均揀唔落　以廢票抗議

James坦言，兩個候選人表現均不值支持，雖然特朗普的對華政策較有效，拜登的肺炎處理會較理想，但兩邊亦有其缺點，可能將美國的情況變得更壞：「特朗普好明顯係處理疫情不力，而拜登係奧巴馬時期做副總統，嗰時就係中國擴張到最高點嘅年代，點可以相信佢當選後，會阻止中共係亞太地區擴張？同樣雖然我覺得特朗普嘅對華政策係比較好，但我亦都唔係對佢完全有信心。」

<figure>
<img src="https://web.archive.org/web/20201102180319im_/https://www.hkcnews.com/news_新聞/hk-discuss/2020/11/美國總統大選-拜登-obama-20201102102917_945f_large.jpg" alt="">
<figcaption>前總統奧巴馬（左）為曾任其副手的拜登（右）站台。（AP Photo)</figcaption>
</figure>

無謂迫自己揀爛橙，仍可以投廢票作表態。James指，雖然候選人「揀唔落手」，選民依然可以選票反映對現任總統或其他候選人的不信任，亦能透過國會選舉，選出代表自己的議員。

> **起碼如果你見到特朗普做得唔好，你可以換走佢，但香港你見到林鄭月娥做得咁差，你係無得換走佢。系統會統計有幾多人投廢票，咁咪好似一種protest嘅形式，投廢票去代表你唔滿意呢兩個候選人。2020年大選其實仲包括埋國會選舉同地方選舉，就算你唔滿意兩個總統候選人，你仲可以揀你個州嘅參議院、區嘅眾議員。**


反觀香港仍未有真普選，立法會選舉更被延期、議員接二連三遭DQ，James形容情況荒謬：

> **政權喺呢兩年內，將本身嘅假民主制度都撕爛埋，連扮民主都唔扮。**



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20201102180319/https://www.hkcnews.com/aboutus/#subscribe)
