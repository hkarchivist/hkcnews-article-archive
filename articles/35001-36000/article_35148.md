---
title: "英國回流基金經理棄高薪變農夫　培育新一代幼苗　守護香港土地代代相傳"
date: "2020-10-28"
author: "記者黎卓欣"
category: "眾聞"
tags:
  - "信芯園"
  - "梁日信"
url: "https://web.archive.org/web/20210712052119/https://www.hkcnews.com/article/35148/%E4%BF%A1%E8%8A%AF%E5%9C%92-%E6%A2%81%E6%97%A5%E4%BF%A1-35148/%E8%8B%B1%E5%9C%8B%E5%9B%9E%E6%B5%81%E5%9F%BA%E9%87%91%E7%B6%93%E7%90%86%E6%A3%84%E9%AB%98%E8%96%AA%E8%AE%8A%E8%BE%B2%E5%A4%AB-%E5%9F%B9%E8%82%B2%E6%96%B0%E4%B8%80%E4%BB%A3%E5%B9%BC%E8%8B%97-%E5%AE%88%E8%AD%B7%E9%A6%99%E6%B8%AF%E5%9C%9F%E5%9C%B0%E4%BB%A3%E4%BB%A3%E7%9B%B8%E5%82%B3"
original_url: "https://www.hkcnews.com/article/35148/%E4%BF%A1%E8%8A%AF%E5%9C%92-%E6%A2%81%E6%97%A5%E4%BF%A1-35148/%E8%8B%B1%E5%9C%8B%E5%9B%9E%E6%B5%81%E5%9F%BA%E9%87%91%E7%B6%93%E7%90%86%E6%A3%84%E9%AB%98%E8%96%AA%E8%AE%8A%E8%BE%B2%E5%A4%AB-%E5%9F%B9%E8%82%B2%E6%96%B0%E4%B8%80%E4%BB%A3%E5%B9%BC%E8%8B%97-%E5%AE%88%E8%AD%B7%E9%A6%99%E6%B8%AF%E5%9C%9F%E5%9C%B0%E4%BB%A3%E4%BB%A3%E7%9B%B8%E5%82%B3"
---

# 英國回流基金經理棄高薪變農夫　培育新一代幼苗　守護香港土地代代相傳

**Diamond過往長居英國任基金經理，每天在金錢數字世界之間穿梭，在英閒時租田種吓蕃茄馬鈴薯，卻悟出人生最愛。6年前回流香港任基金公司顧問，卻念念不忘心中阡陌，毅然從事業高峰退下，跑回英國修讀園藝裝備自己，學成歸來現「轉行」全身投入香港農業：「希望服務番香港，因為香港真係好少有呢行嘅人才，成日話要多元化發展，但往往都係做番Finance、服務、Tourism……我即使出唔到錢，都想出啲力。」**

**Diamond現在務農半生的信芯園主信哥（梁日信）農田做義工，學習務農知識。信哥說近五年的確多了年輕人願意投身農業，但坦言會視務農為終身事業的人仍寥寥可數，大多數實習一、兩年後，便會返回社會工作。「呢幾年多咗年青人加入呢個行業，開始注重本地嘅農業同埋有機蔬菜。出社會做嘢之前，嚟實習一兩年之後，個人有責任心好多！」**

<figure>
<img src="https://web.archive.org/web/20210712052119im_/https://www.hkcnews.com/news_新聞/hk-discuss/2020/10/都市農夫-農業-20201022190720_f14b_large.jpg" alt="">
<figcaption>昔日在英國是出入金融區的基金經理，回流香港選擇腳踏泥濘務農，希望為自己的地方出番啲力。（周滿鏗攝）</figcaption>
</figure>

談起後輩，68歲的信哥總是笑瞇瞇的：「有啲人做嘢之前會來實習，有正職之後禮拜六日都會返嚟，有時呢度週末人多，我都會搵佢哋嚟幫手維持秩序。」

社會物質生活比往日富裕，教育程度較高的新一代父母，管教方式也隨之改變，信哥說，以往家長大多希望孩子認真讀書，將來有份高薪厚職的工作，現在反而更著重給予子女快樂的童年：「以前嘅世代未有呢種認識，反而而家對呢啲認識深左。好多人受咗社會嘅教育之後，就算仔女玩到成隻泥鬼咁樣，佢哋都唔介意。俾佢哋落田，係等佢哋知道食物要好辛苦先得來、要珍惜食物，教育意義大於一切。」

不過，在香港當農夫始終是體力勞動、薪酬微薄的工作，信哥坦言，很少人能將其當為正職：「淨係靠種個少少菜，養唔起佢哋（年青人）！你一定要能夠養得起屋企人先得㗎嘛！佢哋就係返黎做導師，搞啲導賞團，再訓練一班好嘅導師，培養將來的幼苗，等個班人成長之後又成為其他人嘅導師。」

有朝一日總要退下來，將守護土地的心與務農經驗代代相傳，成為信哥現在最想做的事：「我有一日我體力衰退嘅，我就會用我一直以來嘅經驗，教導班後生。等班後生嘅再培育下一班後生，咁就變咗可以延續落去囉，如果唔係香港嘅農業就會消失。」

### Fundman尋獲務農滿足感　棄高薪修讀園藝回流香港

有年青人投身農業，也有從事業高峰中途轉行的人。50多歲的Diamond(李健生)是信芯園的義工之一，現在一星期會到信芯園三天，向信哥學習如何操作農機、照料花苗。一身潔白的皮膚、整齊乾淨的運動服，站在信哥旁邊形成顯然對比。說起他，信哥的眼笑成一線：「佢係新義工呀嚟幫手，啱啱係英國番嚟！」

<figure>
<img src="https://web.archive.org/web/20210712052119im_/https://www.hkcnews.com/news_新聞/hk-discuss/2020/10/梁日信-信芯園-20201022220056_51d6_large.jpg" alt="">
<figcaption>Diamond向信哥學習如何操作農機、照料花苗。（周滿鏗攝）</figcaption>
</figure>

  
 Diamond早年曾於英國長居，任職基金經理，閒時就在社區內的廉租農地，種些蕃茄、馬鈴薯。他笑說，當事業開始穩定無趣，在農田卻是個不折不扣的新人。偶爾種出胖乎乎的馬鈴薯，可以樂上一天，但也有失敗、結不出果實的時候，他慢慢感受到種田的挑戰性及滿足感。

6年前，他曾回流返香港擔任基金公司顧問，但卻始終放不下心中阡陌。念念不忘，Diamond毅然從事業的高峰退下來，跑到英國修讀園藝課程，為投身農業做好裝備。年半的課程，既有學習農業、地理的科學理論，也有實踐課堂。完成課程後，他遂重回香港，希望能到各農田實習，學以致用。

不過，英國與香港的氣候、地理條件不盡相同，當地所學的知識難以全套搬到香港的農地上。Diamond坦言，對於香港的農田、種植品種及農機不太熟悉，但仍希望投身香港農業。

> **我即使出唔到錢，都想出啲力。**



{{< video src="https://web.archive.org/web/20210712052119if_/https://www.youtube.com/embed/g4_tMBfd98s" >}}


他又直言，英國耕作風氣相當普及，普遍市民都具有基本農業知識，專業的農夫也為數不少，「係嗰到我只係個新手」。但在香港𢤦得務農的人不多，相對比較吃香，圈子較細也容易被介紹工作。

現在，Diamond既會到信芯園當義工、學習務農，也會幫助打理私人花園。他透露，打理花園的薪酬頗為可觀：「我自己本身有積蓄，所以無經濟壓力……但咁講，私人花園嗰份收入都維到生嘅！」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712052119/https://www.hkcnews.com/aboutus/#subscribe)
