---
title: "【區選一年】梁晃維料DQ區議員隨時出現：做得一日得一日，如常就係最好嘅應對方法"
date: "2020-11-23"
author: "記者鄭靖而"
category: "眾聞"
tags:
  - "DQ"
  - "區議員"
  - "梁晃維"
url: "https://web.archive.org/web/20210203104050/https://www.hkcnews.com/article/35865/%E6%A2%81%E6%99%83%E7%B6%AD-%E5%8D%80%E8%AD%B0%E5%93%A1-dq-35865/%E3%80%90%E5%8D%80%E9%81%B8%E4%B8%80%E5%B9%B4%E3%80%91%E6%A2%81%E6%99%83%E7%B6%AD%E6%96%99dq%E5%8D%80%E8%AD%B0%E5%93%A1%E9%9A%A8%E6%99%82%E5%87%BA%E7%8F%BE%EF%BC%9A%E5%81%9A%E5%BE%97%E4%B8%80%E6%97%A5%E5%BE%97%E4%B8%80%E6%97%A5%EF%BC%8C%E5%A6%82%E5%B8%B8%E5%B0%B1%E4%BF%82%E6%9C%80%E5%A5%BD%E5%98%85%E6%87%89%E5%B0%8D%E6%96%B9%E6%B3%95"
original_url: "https://www.hkcnews.com/article/35865/%E6%A2%81%E6%99%83%E7%B6%AD-%E5%8D%80%E8%AD%B0%E5%93%A1-dq-35865/%E3%80%90%E5%8D%80%E9%81%B8%E4%B8%80%E5%B9%B4%E3%80%91%E6%A2%81%E6%99%83%E7%B6%AD%E6%96%99dq%E5%8D%80%E8%AD%B0%E5%93%A1%E9%9A%A8%E6%99%82%E5%87%BA%E7%8F%BE%EF%BC%9A%E5%81%9A%E5%BE%97%E4%B8%80%E6%97%A5%E5%BE%97%E4%B8%80%E6%97%A5%EF%BC%8C%E5%A6%82%E5%B8%B8%E5%B0%B1%E4%BF%82%E6%9C%80%E5%A5%BD%E5%98%85%E6%87%89%E5%B0%8D%E6%96%B9%E6%B3%95"
---

# 【區選一年】梁晃維料DQ區議員隨時出現：做得一日得一日，如常就係最好嘅應對方法

一年前，港大學生梁晃維，在眾人的歡呼聲中贏了選舉，加添了一個區議員身份；一年的區議員生涯中，滿懷熱血的初生之犢，在現實的議會內，經歷了如何頭頭碰著壁，慨嘆區議員可以做到的事，比想像中少很多。

如今，這條路也不知可以再走多久──在肅殺的政治氣氛下，區議員DQ潮隨時殺到。曾於今年參選立法會選舉時被DQ的他，是高危一族。他說，做得一日得一日，沒有甚麼應對方法，「我哋而家明知佢係攞住把刀行住喺我哋身上，但正正因為咁，我哋更加唔能夠後退：因為無論大家點後退都好，佢都係唔會放過大家；第二係，如果我哋呢啲已經拋咗個身出嚟嘅人都選擇後退、冇咁敢言嘅話，你好難要求市民比我哋更敢言。」

「所以即使知道有威脅喺度都好，我覺得一切照舊，如常運作就係最好嘅應對方法。」

<figure>
<img src="https://web.archive.org/web/20210203104050im_/https://www.hkcnews.com/news_新聞/hk-discuss/2020/11/區議會-梁晃維-20201123233545_14e1_large.jpg" alt="">
<figcaption>現年23歲的梁晃維，曾出任港大學生會外務秘書。過去一年走入社區，對他來說是個嶄新的體驗。鄭靖而攝</figcaption>
</figure>

一年前的11月24日，港大生物醫學系學生兼前學生會外務秘書梁晃維，以225票之差，擊敗競逐連任的民建聯楊開永。這一年，梁晃維既是學生，也是堅尼地城觀龍區的區議員。幸好今年是他延期畢業的一年，修讀學分不多，所以學業不算繁重。

初生之犢，總懷著一腔熱血。剛上任時，梁晃維雄心壯志，希望可以革新區議會、光復社區，也想透過議員身份，將例如文化保育等議題帶入社區。不過，一年過去，議員生涯與當初想像的，似乎有頗大落差，「我覺得一年之後，好似同呢啲目標都比較遠。」

「區議員嘅權力，或者係可以做到嘅嘢，比想像中細好多好多。」

### 官員離場、HOLD撥款、繞過諮詢

問到這年在區議會內做到與做不到的事，梁晃維說的絕大部分，都是做不到的事。

**官員離場、拒將議題放入議程** ： 這屆區議會，民政署與區議會的關係可算是有史以來最差。每當涉及一些具爭議性的議題或政治議題，民政專員就會率領秘書處和官員集體離場，或者不將其放進會議議程、不提供秘書服務。中西區區議會今屆新增的政制及保安事務委員會，民政署甚至以「政府對於委員會的職能是否符合《區議會條例》有保留」為由，不提供會議場地，最終議員要在走廊開會。

「例如市民選我哋嘅時候好想我哋跟進嘅議題，即係警察執法問題，到而家印象中唯一跟進到嘅，就係違泊。但係關於公眾活動執法，就算件事發生喺我哋呢區，都冇得討論……我哋成日笑民政署係雙重標準，好多議題喺上屆親北京派當道嘅時候係可以討論。最荒謬嘅例子，係平反六四議案，上一屆中西區區議會係可以擺入正式議程，但今屆唔可以討論。」

<figure>
<img src="https://web.archive.org/web/20210203104050im_/https://www.hkcnews.com/news_新聞/hk-discuss/2020/11/中西區區議會-20201123234540_26ab_large.png" alt="">
<figcaption>中西區區議會政制及保安事務委員會開會，民政署拒絕提供會議場地，議員要在走廊開會。中西區區議會直播截圖</figcaption>
</figure>

**HOLD撥款** ： 區議會權力有限，唯獨撥款權尚有些許自主，但近日都受到阻撓。中西區區議會原定進行的8項有關保育及城市規劃的研究撥款，本月被民政署叫停。「相信民政署有個新嘅政策改變，就係每個區議會嘅撥款，尤其是由區議員直接運用嘅撥款，佢哋會更加睇實，或者需要多重審查。」他又舉例，南區早前通過以150萬元，加強樓宇滅鼠滅蟲，但民政署以不適合用「社區參與計劃」撥款進行為由，表明不會撥款。

**權力有限** ： 政治議題免談，但就連社區層面的問題，區議會也似乎顯得無力。梁說，很多社區問題，都是源自政策層面，區議會難以處理，很多時出席會議的官員，只能聽取意見，但實則上未必能帶來很大改變，「例如街坊投訴食肆嘈音、油煙排放等，每次部門都話覺得符合標準。但點解仍然收到咁多居民投訴，係因為政府嘅標準係同居民嘅感受脫節。我哋同低層官員反映之後，佢哋主宰唔到條例、制度的改變，變相好多嘢喺區議會跟進完，只係叫做表達意見，但你預視到，喺制度或條例不變嘅情況下，同樣的事情係一定會再出現。」

**繞過諮詢** ： 梁晃維指，即使區議會通過動議，也很難逆轉政府的決定，例如早前中西區通過小型工程撥款，拆除中山公園及夏愨道天橋的鐵絲網，但民政署拒絕批出工程。更甚的是，根本不諮詢區議會，例如政府徵用中山公園體育館用作火眼實驗室，並未諮詢區議員。他甚至覺得，很多時政府交文件上區議會，也只係純粹「做個樣」，「例如之前有次會議，政府想翻新西區廢物轉運站，但佢哋上到嚟就係講啲好空泛嘅事，亦冇好實則嘅數據支持進行翻新工程。你睇得出，佢哋只係希望完成個步驟，叫做有嚟過區議會就算，但根本唔係有心溝通。」

梁晃維覺得，政府很明顯想鉗制區議會，「我真係唔覺得政府部門有好好咁重視議員嘅意見，佢都係當我哋係一個擺喺度嘅諮詢機構，或者根本有心想架空我哋；亦都相信佢唔希望今屆區議會能夠有好多作為，所以就算係利民嘅決定，例如幫古跡做研究，或者南區幫大廈做清潔，佢都唔會批准，因為佢唔能夠畀人睇到民主派當道嘅區議會係做到嘢，相信呢個係佢哋由今屆區議會開始時已定下嘅AGENDA。」

<figure>
<img src="https://web.archive.org/web/20210203104050im_/https://www.hkcnews.com/news_新聞/hk-discuss/2020/09/特首-火眼實驗室-陳肇始-20200914064305_58af_large.jpg" alt="">
<figcaption>政府早前徵用中山公園體育館用作火眼實驗室，未有諮詢區議會意見。政府新聞 圖片</figcaption>
</figure>

### 著眼於議會之外

「一年過咗喇，你話真正喺議會入面做到嘅事，真係好有限。」議會內處處受掣肘，他轉為將區議員工作的重心放在議會外，「因為你知香港面對嘅問題，喺區議會內係解決唔到。所以我會話，與其不斷喺會議上追擊官員、想佢答有用嘅答案出嚟，我覺得喺議會外大家做跟進，比起喺議會內，冗長地進行會議，可能更有效。」

議會內無力，但在議會外，梁晃維覺得也有些事是可以做到的。既然議會內禁絕討論政治議題，他就透過擺街站、區議員聯署等，以另一種方式表態，「當議會唔畀我哋喺入面就住政治議題表態時，我哋作為區議員就有責任，去到街頭上，代替居民就政治議題作出表態。反而呢個係唯一畀我感受到作為代議士，真正反映到民意的時刻。」過去一年，多區的民主派議員曾就某些議題聯署表態，包括反對國安法等。

回想當初，光復17區區議會後，梁晃維的想像是，區議會可以成為一個重要的政治表態平台，扭轉政府稱社會上絕大多數人認同政府的謊言。不過，最終現實是一些政治表態行動，在議會內不被允許，亦無法紀錄到正式的會議紀錄當中，只可透過議會外表態，「但能量同正式喺議會內表態，相信係有少少分別。但無辦法，當議會內行唔通嘅時候，議會外做幾多都要做。」

另外，他亦嘗試將政治議題帶入社區，「我諗我哋呢屆，街坊選得我哋，對我哋期望就係，除咗想我哋做街坊保長之外，亦希望可以喺政治上踴躍發聲。」今年他不時開街站宣傳政治議題、辦關心在囚人士的活動等，並希望著力連結街坊組成社區網絡，成為重要的地區力量。

當初一番雄心壯志，入局後卻發現處處是掣肘，梁晃維說，也有感到失望，「但老實講，我哋作為區議員，已經係喺成個運動入面一個比較輕鬆嘅角色，我哋面對失望嘅時候，冇乜太大資格將呢啲感受展現出來，因為我相信喺運動中，有更多人比我哋面對更大嘅困難。與其日日去呻，不如大家擺更多關注落更需要關注嘅人身上。」

<figure>
<img src="https://web.archive.org/web/20210203104050im_/https://www.hkcnews.com/news_新聞/hk-discuss/2020/11/梁晃維-區議會-20201124000301_150e_large.jpg" alt="">
<figcaption>梁晃維不時開街站宣傳政治議題，或舉辦關心在囚人士的活動。梁晃維FB圖片</figcaption>
</figure>

### 隨時被DQ　「做得一日得一日」

在日漸肅殺的政治氣氛下，覺得議員生涯的前景會是如何？梁晃維答得很快：「冇前景可言，做得一日得一日。」他是被DQ的高危一族，與岑敖暉、袁嘉蔚及鄭達鴻4個區議員，早前參選立法會選舉時被DQ，選舉主任裁定他不效忠特區、不真誠擁護基本法。自那時開始，他已自覺其區議員席位危危乎，「當時已經有諗法係，做得一日得一日啦。」

近期北京出手DQ4，又有人放風指「愛國者治港」規範也應套用到區議員身上，梁晃維覺得，區議員DQ潮隨時會出現。他估計具體情況有兩個可能性：小「辣」版，是只DQ他們4人，其他人隨後再處理，或者直接一次過DQ 300多名民主派議員，以拿回區議會的主導權。他認為，因為民主派很有機會全數囊括選委中約117個區議會界別議席，政府落手的時機，有機會會在明年底特首選委選舉之前。

路之將盡，也是一開始踏上這條路時，就已預想過的事，「我諗大家一開頭選區議會或者立法會，都知如果可以入到局嘅話，一定會有盡頭，只係爭在幾時。因為今時今日你喺香港參與選舉政治，係行咗出去，總會有日跌落海嘅行為。」

<figure>
<img src="https://web.archive.org/web/20210203104050im_/https://www.hkcnews.com/news_新聞/hk-discuss/2020/11/民主派初選-梁晃維-20201124000237_2540_large.jpg" alt="">
<figcaption>梁晃維7月勝出民主派初選，報名出選港島，其後被裁定提名無效。梁晃維FB圖片</figcaption>
</figure>

DQ的刀就架在頸上，可以如何應對？他說，沒有甚麼應對，「因為我覺得好重要嘅係，我哋而家明知佢係攞住把刀行住喺我哋身上，但正正因為咁，我哋更加唔能夠後退：因為無論大家點後退都好，佢都係唔會放過大家，唔好遐想呢樣嘢；第二係，如果我哋呢啲已經拋咗個身出嚟嘅人都選擇後退、冇咁敢言嘅話，你好難要求市民比我哋更敢言。」

> **所以即使知道有威脅喺度都好，我覺得一切照舊，如常運作就係最好嘅應對方法。**

一旦區議員被大規模DQ，他覺得社會需要開始討論，之後的路要如何走，「當立法會已經消失咗，如果他日連區議會都消失埋，大家就要諗，當我哋再冇代議士，當社會運動唔能夠再用議會、選舉作為主軸嘅時候，到底香港社運應點行落去呢？呢個討論都差不多要開始，因為危機差唔多係迫在眉睫。」

「就算4年內唔DQ，都可能係2023年大家要面對嘅問題。」他認為，因為300多名民主派區議員曾聯署反對國安法，所以即使能夠完成4年任期，在2023年的選舉，全部人都會被DQ，不能連任。那要以何心態面對餘下任期？他希望大家可以繼續敢言，「今時今日政權畀好多限制區議會，亦利用好似DQ4呢啲，令區議會內出現寒蟬效應，大家可能因此有啲說話唔敢講得太盡。但我會想同所有區議員講，我哋係一定要繼續講番我哋應該講嘅說話，因為我相信呢個係選民當初選我哋入議會時嘅期望。我諗大家應該繼續維持自己嘅信念，繼續為選民發聲。」

至少，這一刻刀還未斬下來，梁晃維說，現時會比以往更珍惜每一天，「只能夠喺有限時間入面，盡量繼續做好我哋工作，希望可以完成到當初街坊對你嘅期許、應承過人哋嘅事，所以而家希望可以盡快完成手頭嘅的工作、盡快處理完街坊嘅求助，就算他日被DQ，都唔會太多未完成嘅嘢留低。」他亦希望，可以在「大限」將至之前，協助街坊建立社區互助網絡，即使他日沒有區議員，理念相同的人也可互相支援，維持社區抗爭力量。

<figure>
<img src="https://web.archive.org/web/20210203104050im_/https://www.hkcnews.com/news_新聞/hk-discuss/2020/11/梁晃維-區議會-20201123234958_1cfc_large.jpg" alt="">
<figcaption>面對被DQ的威脅，梁晃維覺得最好的應對方法，就是一切如常。鄭靖而攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210203104050/https://www.hkcnews.com/aboutus/#subscribe)
