---
title: "真係辛苦你啦"
date: "2020-11-14"
last_updated: "2020-11-14 21:54:13"
author: "中產平民"
category: "眾說"
tags:
  - "建制派"
  - "親中派"
  - "Pro-establishment"
  - "泛民"
  - "民主派"
  - "總辭"
url: "https://web.archive.org/web/20210629132103/https://www.hkcnews.com/article/35598/%E7%B8%BD%E8%BE%AD-%E5%BB%BA%E5%88%B6%E6%B4%BE-%E6%B3%9B%E6%B0%91-35599/proestablishment"
original_url: "https://www.hkcnews.com/article/35598/%E7%B8%BD%E8%BE%AD-%E5%BB%BA%E5%88%B6%E6%B4%BE-%E6%B3%9B%E6%B0%91-35599/proestablishment"
---

# 真係辛苦你啦

自從泛民主派15位立法會議員宣布總辭之後，建制派和中聯辦表示好嬲好嬲好嬲，認為有關行動是跟中央搞對抗，並警告對方可能以後也不能夠參選。其實建制派和中央一直都不喜歡泛民主派，現在他們全部都走人了，立法會想通過什麼法案也沒有阻擋，為什麼建制派會這麼擔心呢？今日自稱是 [「建制派中的反對派」的謝偉俊就將答案清楚地告訴大家了](https://web.archive.org/web/20210629132103/https://hk.appledaily.com/local/20201114/ABIUDC5XIZBUHBT6NFSVD66TC4/) 。

<figure>
<img src="https://web.archive.org/web/20210629132103im_/https://www.hkcnews.com/news_新聞/hk-discuss/2020/11/謝偉俊-建制派-立法會議員-20201114212353_1872_large.jpg" alt="">
<figcaption>自稱「建制派中的反對派」的謝偉俊。香港電台照片</figcaption>
</figure>

謝偉俊表示，在民主派議員缺席下，相信建制派往後少不免要肩負起「反對派」的聲音，避免議會內只餘下一種聲音，「當冇人再幫我哋做呢啲角色嘅時候，自不然我哋就多多少少都要扮演多啲呢啲角色」，聲稱建制派會在不觸犯北京底線的前提下，兼容反對政府的聲音，預計建制派往後日子會較「辛苦」。

原來建制派的憂慮就係以後冇得偷懶。在有民主派參政的日子，建制派只需要擔任投票機器，總之夠鐘投贊成票就搞掂。政府話乜，建制派都會支持，最多得閒冇事鬧民主派兩句當發表咗意見。反正建制派就算多年來在立法會人數超過一半，也永遠唔齊人，結果一點人數就出事，立法會就會流會。始終建制派只有一個角色，就係一部投票機器，最緊要議案獲得通過，討論時候就算有人像黃定光一樣呼呼大睡也沒所謂，最緊要唔好投錯票，或者要等埋發叔，費事俾中聯辦詐型。

但當19名立法會民主派議員因不同原因離開之後，現時只剩下鄭松泰和陳沛然兩名非建制派議員，如果他們如此聽話不去發表意見，究竟立法會會否出現日日Dead Air的情況呢？政府官員發言後，建制派議員你眼望我眼，因為之前根本冇心聽書，連問題都唔識問，反正一直以來他們只懂得對政府唯唯諾諾。唔通個個議員聽完政府官員發言之後，齊齊掌聲鼓勵，然後議案一致獲得通過？如果次次立法會會議如是，相信中聯辦都頂唔順。結果，一直以來擔任投票機器的建制派突然變得很忙碌了。又要夾一夾今次到邊個負責代表出聲，分分鐘開會都要打卡，如果唔係又唔夠人流會，今次冇得賴民主派啦！然後，呢班建制派突然又要做吓戲，扮演反對派的角色。你知啦，叫佢哋擦鞋就叻，叫佢哋做演員會出事㗎！一個唔覺意講錯嘢會唔會俾中聯辦照肺？今次大鑊了，明明人工一蚊都冇加，但係開會又要開足，又要做吓樣俾反對意見，同之前淨係撳個掣投票比較，真係辛苦好多喎！

<figure>
<img src="https://web.archive.org/web/20210629132103im_/https://www.hkcnews.com/news_新聞/hk-discuss/2020/11/建制派-立法會-臨時立法會-20201114211140_2977_large.png" alt="">
<figcaption>沒有了民主派議員，建制派議員要做埋「反對派」這一份，日後好唔得閒。</figcaption>
</figure>

唔怪得建制派不停呼籲15名民主派議員諗清楚係咪辭職，因為建制派大懶蟲真係好驚要返工。大佬，之前十幾萬一個月淨係負責撳掣，而家要佢講嘢喎，真係好辛苦㗎嘛！仲要角色扮演，扮吓反對派，使唔使叫霞姨比盒飯盒你？見到你哋終於要返工，真係覺得你哋好辛苦啊！記住唔好喺立法會瞓咁多覺啦！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629132103/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210629132103im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
