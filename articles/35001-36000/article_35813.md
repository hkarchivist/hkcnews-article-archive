---
title: "【麵檔茶記有售】大埔地區雜誌《埔Journ》創刊2000本賣斷、加印1000本　畫「林村河河圖」新角度看大埔"
date: "2020-11-22"
last_updated: "2020-11-22 01:32:02"
author: "記者莊曉彤"
category: "眾聞"
tags:
  - "埔Journ"
  - "貓珊"
  - "何映彤"
url: "https://web.archive.org/web/20221129113046/https://hkcnews.com/article/35813/%EF%BF%BD%EF%BF%BD%EF%BF%BDjourn-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-35815/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDjourn%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD2000%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD1000%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-"
original_url: "https://hkcnews.com/article/35813/%EF%BF%BD%EF%BF%BD%EF%BF%BDjourn-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-35815/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDjourn%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD2000%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD1000%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-"
---

# 【麵檔茶記有售】大埔地區雜誌《埔Journ》創刊2000本賣斷、加印1000本　畫「林村河河圖」新角度看大埔

午飯時間，行入大埔墟街市二樓熟食中心的一間麵檔，問：「雜誌還有嗎？」「最後一本！個袋有啲油，剩係俾本書你吧。」伙記從出餐處旁一個膠袋抽出最後一本《埔Journ》——60頁的雜誌拎上手頗有份量、封面是一條蜿蜒小河，兩旁綠樹成蔭，打開內頁就見到一幅手繪地圖，寫著「林村河河圖」。

將地圖鋪開，見到河流從山谷的一邊開始延伸，途經林村許願樹，穿過大埔中心，最後在海濱公園流入海灣。地圖是用木顏色畫的，畫中的魚會變成單車似的有兩個轆、小狗比回歸紀念塔還要大。

這本在街市麵檔可以買到的地區雜誌《埔Journ》，今年10月28日出版，首批2000本已經賣斷市，剛剛加印了1000本。創刊號以林村河為主題，請來畫家袁明珊（貓珊）畫「林村河河圖」。總編兼唯一記者何映彤（Vicky）在大埔土生土長，她說很久以前已經想知道整條林村河長甚麼樣，於是決定與貓珊由梧桐寨瀑布開始沿河行一次，畫出這幅原作有兩、三米長的地圖。Vicky希望帶給讀者新的角度看大埔，亦都希望在這個缺乏著力點的時代，轉個角度，可能大家能夠一齊搵到出路。

銷售點請參考 [《埔Journ》Facebook](https://web.archive.org/web/20221129113046/https://www.facebook.com/TaiPoJourn/?ref=page_internal) 。   
 貓珊IG: [maoshanconnie](https://web.archive.org/web/20221129113046/https://www.instagram.com/maoshanconnie/?hl=en)

<figure>
<img src="https://web.archive.org/web/20221129113046im_/https://hkcnews.com/news_新聞/hk-discuss/2020/11/埔Journ-大埔-20201121232727_be27_large.jpg" alt="">
<figcaption>地區雜誌《埔Journ》定價60元，創刊號2000本售清，剛剛加印1000本。埔Journ Facebook照片</figcaption>
</figure>

### 由報章記者到地區雜誌總編  這是一場實驗

《埔Journ》是Vicky的一場實驗，自資出版雙月刊，蝕清光就返去做老本行。

她今年6月離開工作了六年的《蘋果日報》，全力籌備創刊。但說到創刊因由，要從去年11.24區議會選舉開始講起，那時因為幫忙競選，與一些中學的師兄師姐再聚首，談起選舉後可以做些甚麼，Vicky一直想做區報，但覺得行不通，唯有繼續做記者，「日日睇住發生嘅嘢一模一樣，每日嘅過程都係。」

她覺得香港好無出路：「應該對所有政見嘅人嚟講，香港都係無出路，無論你係紅橙黃藍青綠紫，你見到件事就係咁發生……我想打破呢個loop、做返自己想做嘅嘢。我自己做開傳媒，我都想繼續做傳媒。咁點樣可以運用我呢個志向，去做一件事？咁就諗返，不如搞區報啦。」

出發點是區報，但參考過往區報的經驗，免費報紙不可行，收費的話報紙也不能太薄，乾脆就做一本雜誌。團隊還有一位攝影師、一位設計師、兩位編輯，以及其他協助行政、送貨的朋友，打算做雙月刊。Vicky並找來藝術家合作，希望讀者打開本雜誌就好似在看他們的portfolio（作品集），可能為他們找到更多觀眾，亦都令雜誌內容更豐富。

<figure>
<img src="https://web.archive.org/web/20221129113046im_/https://hkcnews.com/news_新聞/hk-discuss/2020/11/何映彤-埔Journ-貓珊-20201120201300_e5ab_large.jpg" alt="">
<figcaption>（左）《埔Journ》總編兼唯一記者Vicky；（右）畫家貓珊。莊曉彤攝</figcaption>
</figure>

《埔Journ》創刊號以林村河為主題，Vicky說兩位編輯提到四大文明古國都有條河，而大埔都有條林村河，這是其中一個出發點；林村河又正好貫穿整個大埔中心，幾乎是大埔人搭車行路總會經過的地方，Vicky說：「我第一期想確立大埔人呢個身份，確立我哋係一本大埔嘅雜誌。」還有一個原因：「我成日都想搵新角度去睇大埔，如果由條河做出發點，去睇兩岸，散開睇，係一個新嘅角度。」

Vicky好多年前已經在想，整條河長甚麼樣？正好今次找人畫地圖。她偶然間見到貓珊的一則貼文，發現她是Map Illustrator（地圖插畫家），遂發出邀請，貓珊一口答應。

貓珊喜歡畫地圖，2014年畫過《夏慤佔領圖》，她覺得Google map等主流地圖以車路為主，「但其實represent唔到啲人真係行嗰條short cut，可能由（大埔）舊墟行去河邊，佢唔係行你地圖上畫嗰條路。」而且環境也是構成一個社區的重要部分，講緊的可能是一棵樹、一條河，那就是她想畫的。

今次為了畫林村河，Vicky與貓珊沿河行了一次，由梧桐寨瀑布開始。「我覺得好有趣，因為香港人成日都會講海，但河都係有重要嘅生態，尤其上游，下游大家係熟悉啲，（人工）拉直哂，但上游仲睇到佢比較organic嘅樣，幾靚。」

貓珊帶來了「林村河河圖」的原作，打開有兩、三米長。木顏色筆下，有許多動物，因為貓珊喜歡用動物代表社區裡面不同的人。「一面畫、一面觀察，畫每幅地圖，最主要其實都係要spend啲時間喺社區，如果唔係，你就只係畫到個樣靚靚嘅地圖。其實無意思，等於睇Google map或者睇satellite，所以要紀錄裡面嘅人嘅故事係重要嘅。」

<figure>
<img src="https://web.archive.org/web/20221129113046im_/https://hkcnews.com/news_新聞/hk-discuss/2020/11/貓珊-埔Journ-何映彤-20201120201317_1c58_large.jpg" alt="">
<figcaption>貓珊帶來了「林村河河圖」的原作，打開有兩、三米長。莊曉彤攝</figcaption>
</figure>

### 點解咁鍾意大埔? 四十年的城鄉共生

而雜誌報導的第一個故事，就係點解咁鍾意大埔？「我搵完之後，係有原因的，原來可以好理性咁解釋呢件事。」Vicky解釋，40年前規劃大埔新市鎮的時候，規劃上已經有城鄉共生的概念，要保留鄉村特色，她推斷，因而在規劃時已經將道路設計得較寬闊，人們願意走在街上。

她續說：「行路係會見得多啲人，同埋你嘅步伐會慢啲，唔係搭車經過、掠過哂啲嘢就算。你會知道啲鋪頭邊度有開張、幾時有執笠、幾時有discount、間鋪頭今日東主有喜你都會見到，你對呢個地方嘅感情就會大好多。」

「同埋你遇到嘅人都會多好多，如果你生活作息穩定嘅話，行出行入你會知道大概幾多點、邊度會發生咩事，我會撞到一樣嘅人，茶餐廳真係會間唔中撞到一模一樣嘅人，你知道佢大概（幾點）就會喺嗰度行出嚟。」

### 13年歷史的大埔Facebook群組

另一個大埔人鍾意大埔、甚至覺得自豪的原因，Vicky認為在於大埔Facebook群組。「Tai Po大埔」成立於2007年，現時已經發展到超過12萬人。大埔人事無大小都會在group內開post，例如執到隻BB鞋、走失狗等等。

她尤其記得的是，2014年颱風「海鷗」襲港，發生了「海綿寶寶走佬事件」，事後每次打風都會有人舊事重提，成為群組內流傳至今的故事。故事主人公因為打8號風聽爸爸話無將海綿寶寶床單收入屋內，結果海綿寶寶被海鷗帶走，他唯有在大埔群組向街坊求救，結果研究過風向在東南面，街坊最終竟真找回了。

「過咗一年，佢再post，佢話佢又唔見咗！佢今次無信佢老豆，佢攞兩個衣夾夾起佢先，無收返入嚟，呢次就搵唔返。大家就覺得好好笑，你仲係唔肯收入嚟。」Vicky很喜歡講這個故事。就是這種芝麻綠豆的事，大埔街坊笑你之餘又好肯幫手。後來就越來越多尋失物的貼文，演變成大家見到疑似失物就影相開po。

<figure>
<img src="https://web.archive.org/web/20221129113046im_/https://hkcnews.com/news_新聞/hk-discuss/2020/11/大埔-埔Journ-20201121232930_10d2_large.png" alt="">
<figcaption>「海綿寶寶走佬事件」原Po。Facebook截圖</figcaption>
</figure>

### 著眼細微處 接觸到每個温度

社區雜誌，著眼的是細微處。Vicky表示：「因為我信人嘅力量……所有嘅能量、力量係嚟自每一個人。我好鍾意做社區嘅嘢，社區上面每一個人可能做好少嘅嘢，佢唔使好高調，甚至唔使好似黃店咁表明立場，只要佢做啱嘅事，可能就可以有一啲改變，對個社會、對個世界。」

「同埋我好信人同人之間嘅關係，我覺得人係好簡單嘅動物，你同佢建立咗關係，佢打你都細力啲啦、鬧你都輕力啲啦。我哋慢慢去了解每一個人、建立個關係，咁就會好過我隔到好遠咁樣去同你講，你接觸唔到嗰個溫度。你做社區嘢，你接觸到每一個嘅溫度，亦都係另一個途徑去打破而家個loop。就係我哋嚟嚟去去都係講嗰啲嘢，同聲同氣講一樣嘢，咁有無辦法去影響多啲人，或者真係去了解吓對方、同我哋對立嘅人諗緊啲咩，不論係改變佢定得個知字，咁都係需要做。」

而最終她希望做到的大家一齊試吓打破個loop：「原來大埔係可以咁樣睇嘅，原來一件事我哋可以從呢個（角度）出發嘅，可以轉一轉個模式，唔知會唔會有新嘅火花可以撞出嚟，或者每個讀者嘅思路可以扭一扭，有啲新嘅嘢諗出嚟。咁就唔只我自己搵條出路，大家都一齊搵下。」這就是她的實驗。

<figure>
<img src="https://web.archive.org/web/20221129113046im_/https://hkcnews.com/news_新聞/hk-discuss/2020/11/大埔-埔Journ-貓珊-20201122012723_297d_large.jpg" alt="">
<figcaption>仔細看「林村河河圖」，會發現好多彩蛋。埔Journ Facebook照片</figcaption>
</figure>
