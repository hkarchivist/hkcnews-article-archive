---
title: "【理大留痕】 一年前兩表兄弟游繩逃亡　至今仍愧疚： 好似用其他手足嘅十年換我十年"
date: "2020-11-18"
author: "記者曾港深"
category: "眾聞"
tags:
  - "逃出理大"
  - "游繩"
  - "理大圍城"
url: "https://web.archive.org/web/20210712052614/https://www.hkcnews.com/article/35715/%E7%90%86%E5%A4%A7%E5%9C%8D%E5%9F%8E-%E6%B8%B8%E7%B9%A9-%E9%80%83%E5%87%BA%E7%90%86%E5%A4%A7-35715/%E3%80%90%E7%90%86%E5%A4%A7%E7%95%99%E7%97%95%E3%80%91-%E4%B8%80%E5%B9%B4%E5%89%8D%E5%85%A9%E8%A1%A8%E5%85%84%E5%BC%9F%E6%B8%B8%E7%B9%A9%E9%80%83%E4%BA%A1-%E8%87%B3%E4%BB%8A%E4%BB%8D%E6%84%A7%E7%96%9A%EF%BC%9A-%E5%A5%BD%E4%BC%BC%E7%94%A8%E5%85%B6%E4%BB%96%E6%89%8B%E8%B6%B3%E5%98%85%E5%8D%81%E5%B9%B4%E6%8F%9B%E6%88%91%E5%8D%81%E5%B9%B4"
original_url: "https://www.hkcnews.com/article/35715/%E7%90%86%E5%A4%A7%E5%9C%8D%E5%9F%8E-%E6%B8%B8%E7%B9%A9-%E9%80%83%E5%87%BA%E7%90%86%E5%A4%A7-35715/%E3%80%90%E7%90%86%E5%A4%A7%E7%95%99%E7%97%95%E3%80%91-%E4%B8%80%E5%B9%B4%E5%89%8D%E5%85%A9%E8%A1%A8%E5%85%84%E5%BC%9F%E6%B8%B8%E7%B9%A9%E9%80%83%E4%BA%A1-%E8%87%B3%E4%BB%8A%E4%BB%8D%E6%84%A7%E7%96%9A%EF%BC%9A-%E5%A5%BD%E4%BC%BC%E7%94%A8%E5%85%B6%E4%BB%96%E6%89%8B%E8%B6%B3%E5%98%85%E5%8D%81%E5%B9%B4%E6%8F%9B%E6%88%91%E5%8D%81%E5%B9%B4"
---

# 【理大留痕】 一年前兩表兄弟游繩逃亡　至今仍愧疚： 好似用其他手足嘅十年換我十年

**理大圍城，被形容為反送中運動以來最大的人道危機，一年前，眾新聞訪問了以遊繩方式逃離理大的阿恆（化名），當日他只是一心進去救表弟，結果連自己都被困於理大中，最終經歷了人生中最難忘三日兩夜。事隔一年，他回想事件時仍然心有餘悸，而當日離開時的慚愧感覺至今仍揮之不去。**

**「隔咗咁耐，都係覺得自己好自私，尤其見到而家啲暴動案逐一上庭，就更加感到羞愧，因為真係好似用其他手足嘅十年嚟換我十年咁。」**

<figure>
<img src="https://web.archive.org/web/20210712052614im_/https://www.hkcnews.com/news_新聞/hk-discuss/2019/12/逃出理大-美聯社-20191213144537_e497_large.jpg" alt="">
<figcaption>一年前，被圍困的示威者嘗試用游繩逃出理大，他們從連接8期校園的行人天橋上，游繩到漆咸道南天橋的行車路上，並登上接應的「家長車」離開。    美聯社</figcaption>
</figure>

去年11月16日早上，他在上班前看新聞報道，得悉理大示威者仍然與警方對峙，他醒起表弟是理大學生，而且表弟為人充滿正義感，相信他很大機會正在理大抗爭，所以二話不說便向公司「射波」，火速趕往理大支援，就這樣展開了他人生中最難忘的三日兩夜。

今天憶述，他坦言被困理大三日兩夜，已對他造成巨大心理陰影，他很難想像被困一星期或以上的人，所面對的情緒困擾及心理創傷。阿恆向記者坦言，自從在理大逃出後，再沒有參與過任何街頭抗爭，他不違言：「場運動由11月嗰兩場大學戰輸咗之後，其實已經輸咗啦。加加埋埋成幾千個手足比人拉咗，如果我哋仲係好硬頸咁話場運動未完，呢啲叫自欺欺人！」。

根據警方資料，截至2019年11月29日，理大圍城事件總共拘捕1,377人，有810人離開時被拘捕，567人在校園外圍被拘捕。18歲以下，沒有被當場逮捕、卻被登記資料的則有318人。


{{< video src="//web.archive.org/web/20210712052614if_/https://www.youtube.com/embed/581t6rRqBh4" >}}


今時今日，抗爭氣氛轉淡，衝突次數減少，集會遊行更是絕跡。皮外傷結痂了，看不見的傷口又能隨時間徹底癒合嗎？雖然事隔一年，但阿恆指每次回想起這惡夢般的三日兩夜，全身仍會起雞皮疙瘩，間中亦會心跳加速、手震、頭痛，呼吸急促等症狀，而且睡眠質素也很差勁，常常疑神疑鬼，他亦懷疑自己有創傷後遺症，例如見到警車燈、聽到涉及警方新聞報道時就會失眠、流冷汗等。不過，現時情況已經好轉，「我冇去睇心理醫生嘅最大原因係因為，我覺得只要經歷過Poly呢件事嘅香港人，都一定會有所謂嘅創傷後遺症，只係在乎多定少嘅啫。」

阿恆表示，對於在理大圍城三日兩夜裡的記憶，仍舊十分清晰，特別在逃亡的當晚。他吸了一口菸，緩緩地向記者憶述出他當晚游繩逃亡的情景。

> **我到現在都好記得嗰日係11月18號嚟，我嗰日係非常非常攰，因為已經30幾個鐘冇瞓過教，當時要盡量保持清醒，好驚隨時打大交。正當我攰到頂唔順，打算抖一抖嗰陣，突然聽到外面有人大叫『想走就快啲去Z core！一齊返屋企！』，跟住我表弟就拉埋我過去睇先知，原來外面有人策劃咗一場營救行動嚟救我哋！**

睡眼惺忪的阿恆連忙帶同表弟趕到天橋，漆咸道南橋下有十多名電單車車手候命，接應從橋上游繩下去的示威者，接載他們到500米外的公主道天橋，上家長車離開。


{{< video src="https://web.archive.org/web/20210712052614if_/https://www.youtube.com/embed/edkFVJLfp3A" >}}


他表示自己從沒有想過能夠用游繩這個方法逃離校園，但當他看到在場的示威者爭先恐後地排隊逐個逐個「瀡落去」，阿恆只好不斷吞口水令到自己冷靜下來。

「因為我其實由細到大都有畏高。嗰度大大話話有成三層樓咁高，我就咁望落去都淆淆哋，仲要我瀡落去？我仲好記得我第一個反應係覺得冇可能，但之後見到有好多手足真係成功上家長車走得甩，加上我表弟又用一個好有希望嘅眼神望住我，我只好硬住頭皮試一試。

> **「我爬出欄杆嗰一刻，個心跳快到不得了，腳都軟晒，手心又爆汗，我自己都唔係好信自己真係做到。但嗰一刻個腦海淨係諗住：一係我就瀡落去，一係就坐十年，我仲有得揀咩？」說着說着，阿恆已經潸然淚下。**

> **阿恆哽咽地說：「走到嗰一吓係好感恩，但呢一年都覺得自己好似衰仔，因為當日其實係有好多人丟磚同丟火魔掩護我哋，我哋游繩嗰班先可以走得甩，仲要後尾睇新聞知道有啲司機俾警察拉咗，真係好難受，好似人哋用生命，用十年，嚟換取我哋嘅安全逃走，簡單啲就好似人哋用自己嘅十年，嚟換我嘅十年咁！」**

當日離開時的慚愧感覺仍然在阿恆心中揮之不去，他指見到現時的暴動案逐一上庭，就會更加感到羞愧，但同時亦常常提醒着自己，要回歸初心，留有用之軀，靜待下一次抗爭時刻的來臨，不要讓手足們流過的血和淚白費。

<figure>
<img src="https://web.archive.org/web/20210712052614im_/https://www.hkcnews.com/news_新聞/hk-discuss/2020/09/影意志影院-紀錄片-理大圍城-20200921213705_fd3d_large.jpg" alt="">
<figcaption>經過游繩逃亡的經歷後，阿恆提醒着自己要回歸初心，留有用之軀，靜待下一次抗爭時刻的來臨，不要讓手足們流過的血和淚白費。(圖中非受訪者)     資料圖片</figcaption>
</figure>

<figure>
<img src="https://web.archive.org/web/20210712052614im_/https://www.hkcnews.com/news_新聞/hk-discuss/2020/11/理大圍城-逃出理大-20201118143241_208d_large.jpg" alt="">
<figcaption>阿恆在訪問期間主動提到，最近有一個港人團體「維多利打狗」在台灣高雄主辦的《香港系列展—無形的城牆：焦點以外》一項收費活動，「理大圍城密室逃脫－生還者」，他大力批評主辦單位食人血饅頭，以及在香港人的傷口上灑鹽「有冇考慮過當日比啲狗困係入面嘅手足感受呀？主辦嗰個仲要係香港人，完全係冇腦㗎喎！」(網上圖片)</figcaption>
</figure>

### 政見不同掉工作

反送中運動以及疫情的爆發，這一年香港的變化很大，阿恆亦如是，他本來工作的公司因為財政問題，年頭不幸倒閉。然而，他依靠公司給予的遣散費，艱難地捱過兩個月後，終於找到新工作，卻因為政見與同事們不一，遭受排斥，工作僅兩個月，阿恆便主動辭職，「我真係接受唔到一間咁藍嘅公司，上至高層，下至清潔姐姐都係藍，係嗰到根本連少少喘息嘅空間都冇！做得咁唔開心，我覺得無謂辛苦自己囉！」

他提及自己的手機桌面背景圖片是一張「我哋真係好撚鐘意香港」的圖片，無意間被同事發現後，就開始被疏遠，他對此亦感到非常無奈。再次失業後，阿恆現時靠「炒散」養活自己，他什麼工種都願意做，唯一的原則就是不替「藍店」打工，因為「眼不見為靜，耳不見為清」，他不希望自己的工作環境會有人出言批評，甚至侮辱抗爭者，又笑說「其實最大原因係怕我自己忍唔住，會衝去打佢哋啫！」。

在理大出來之後，他仍然活在理大的回憶中，「我係呢場抗爭中認識到一班細過我好多嘅人，七、八成都係學生，最細嗰個得13歲，有啲甚至同屋企反咗面，無家可歸，每一日都要東躲西藏咁生活，我覺得真係好陰公，點解呢個香港政府要咁樣對啲後生仔？」

阿恆有感自己屬幸運的一群，雖然現時生活艱辛，但起碼能夠擁抱僅餘的自由，又表示相比起反送中運動之前，現在的他再沒有去想未來要怎樣過，只希望活在當下，「我而家生活係好困苦，但相比因為抗爭而失去自由，甚至生命嘅手足，我咩都唔係。究竟要再喊多幾多次？究竟個運動仲可以點走落去？究竟香港人仲有無出路？只能夠講，我地一定要撐落去，否則我地點對得住為為香港犧牲嘅手足。所以首先而家能夠做到嘅係活在當下，好好裝備自己，呢一場絕對係一場持久戰嚟！」。

<figure>
<img src="https://web.archive.org/web/20210712052614im_/https://www.hkcnews.com/news_新聞/hk-discuss/2019/11/1117理工衝突-理工大學-20191118033702_21cc_large.jpg" alt="">
<figcaption>阿恆寄語所有抗爭者要活在當下，好好裝備自己，因為抵抗中共強權的戰役絕對是一場持久戰。   資料圖片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712052614/https://www.hkcnews.com/aboutus/#subscribe)
