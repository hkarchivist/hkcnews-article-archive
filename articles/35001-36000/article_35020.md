---
title: "【抗疫10個月】Staycation湧現、報復式消費　心理學家鄭寶君：疫情不可控　消費成另類控制方式"
date: "2020-10-23"
author: "眾新聞記者"
category: "眾聞"
tags:
  - "武漢肺炎"
  - "曾繁光"
  - "鄭寶君"
url: "https://web.archive.org/web/20201128055956/https://www.hkcnews.com/article/35020/%E9%84%AD%E5%AF%B6%E5%90%9B-%E6%AD%A6%E6%BC%A2%E8%82%BA%E7%82%8E-%E6%9B%BE%E7%B9%81%E5%85%89-35020/%E3%80%90%E6%8A%97%E7%96%AB10%E5%80%8B%E6%9C%88%E3%80%91staycation%E6%B9%A7%E7%8F%BE%E3%80%81%E5%A0%B1%E5%BE%A9%E5%BC%8F%E6%B6%88%E8%B2%BB-%E5%BF%83%E7%90%86%E5%AD%B8%E5%AE%B6%E9%84%AD%E5%AF%B6%E5%90%9B%EF%BC%9A%E7%96%AB%E6%83%85%E4%B8%8D%E5%8F%AF%E6%8E%A7-%E6%B6%88%E8%B2%BB%E6%88%90%E5%8F%A6%E9%A1%9E%E6%8E%A7%E5%88%B6%E6%96%B9%E5%BC%8F"
original_url: "https://www.hkcnews.com/article/35020/%E9%84%AD%E5%AF%B6%E5%90%9B-%E6%AD%A6%E6%BC%A2%E8%82%BA%E7%82%8E-%E6%9B%BE%E7%B9%81%E5%85%89-35020/%E3%80%90%E6%8A%97%E7%96%AB10%E5%80%8B%E6%9C%88%E3%80%91staycation%E6%B9%A7%E7%8F%BE%E3%80%81%E5%A0%B1%E5%BE%A9%E5%BC%8F%E6%B6%88%E8%B2%BB-%E5%BF%83%E7%90%86%E5%AD%B8%E5%AE%B6%E9%84%AD%E5%AF%B6%E5%90%9B%EF%BC%9A%E7%96%AB%E6%83%85%E4%B8%8D%E5%8F%AF%E6%8E%A7-%E6%B6%88%E8%B2%BB%E6%88%90%E5%8F%A6%E9%A1%9E%E6%8E%A7%E5%88%B6%E6%96%B9%E5%BC%8F"
---

# 【抗疫10個月】Staycation湧現、報復式消費　心理學家鄭寶君：疫情不可控　消費成另類控制方式

<figure>
<img src="https://web.archive.org/web/20201128055956im_/https://www.hkcnews.com/news_新聞/hk-discuss/2020/10/曾繁光-精神科-20201023215655_d863_large.jpg" alt="">
</figure>

**自1月23日本港錄得首宗武漢肺炎確診個案，武肺襲港已經10個月，香港人戴口罩將近一年了。新常態下，Staycation（在地度假）興起、放假去郊野公園／離島會旺過旺角，疫情一緩和就發動「報復式消費」，還有香港飛香港的航班出現。這些現象原來都反映一些心理狀態，香港心理學會臨床心理學組主席鄭寶君解釋，人類的基本需要是control，即掌控到一些東西：「一日爆緊幾多單（確診個案），其實你覺得自己好似控制唔到啲嘢，你覺得好失控⋯⋯咁你就會喺第二啲地方，令到自己有多少少控制權，消費可以係一個方式，我需要出去行吓，都係一個方式。」**

**相比起生理上患病，精神健康可能是這次疫症帶來的更大問題。鄭寶君與精神科醫生曾繁光分別提到，受探病限制而未能好好陪親人走完最後一程的，可能會因而留下一生遺憾，致情緒受困擾；老人家因長期不能外出、腦部無活動，認知能力與記憶力都會大大衰退。他們覺得，這些不直接受疾病影響的群體其實都值得關心。**

<figure>
<img src="https://web.archive.org/web/20201128055956im_/https://www.hkcnews.com/news_新聞/hk-discuss/2020/10/武漢肺炎-本地遊-20201023174220_2ed2_large.jpg" alt="">
<figcaption>武漢肺炎導致全球航空停飛，本地遊繼而興起。網上截圖</figcaption>
</figure>

### 去旅行是港人壓力出口　望番本土發掘樂趣

被世界衛生組織定性為「全球大流行（pandemic）」的疫症，武漢肺炎是發生在香港歷史上的第4個。截至今天，本港累計確診數字達到5284宗；全球則已突破4000萬宗。

對於香港人來說，其中一個直接影響就係無得去旅行。但去旅行有甚麼重要性？無得去，為甚麼會覺得壓抑？無錢去旅行的人怎樣處理壓力？

香港心理學會臨床心理學組主席鄭寶君表示，同意無得去旅行對很多人來說是一個打擊，

> **有人會同我講，我努力做嘢其中一個目標係去旅行。咁你突然剝奪咗一個人嘅目標，（他會覺得）我做嚟做乜呢？**

鄭寶君指，另一部分原因是放低香港的一切，享受時光，但她續說：「咁相對真係草根少少嗰啲，佢哋點處理呢？我又唔想講到呢個係香港人唯一嘅壓力出口，咁唔通嗰班人個個坐喺度爆炸？唔係嘛。調返轉就係，呢個都係幾好嘅機會，俾香港人諗一諗：其實我係咪一定要用呢個方法，先可以完全去release我嘅壓力。」

她覺得香港有好多地方好靚、博物館亦都值得去，但港人「好慣向外望，其實就唔係好記得望返本土。」香港的教育、文化裡面，亦沒有十分提倡參觀博物館。

> **精神科醫生曾繁光則笑言：「第日機場開返，我估去機場條路會塞車，你諗吓香港人幾鍾意去日本，好似返鄉下咁，而家成年無得返鄉下，人哋一年返鄉下4次架嘛。而家無得去喎，佢哋幾慘，係好大嘅干擾，對生活或者整個人生。」**

<figure>
<img src="https://web.archive.org/web/20201128055956im_/https://www.hkcnews.com/news_新聞/hk-discuss/2020/10/臨床心理學家-鄭寶君-武漢肺炎-20201023165605_d5f8_large.jpg" alt="">
<figcaption>香港心理學會臨床心理學組主席鄭寶君。莊曉彤攝</figcaption>
</figure>

### 心理學家：有社交 安全感會返嚟

但留港抗疫，還得嚴守社交距離。鄭寶君對情緒病患表示擔心，「本身有啲anxiety嗰班，特別可能係疾病焦慮嗰啲，疫症對佢來講就好驚。佢哋無辦法頂得順，有啲我聽過係幾個月無出街，佢咪就困咗喺屋企。但困咗屋企係咪好呢？你喺屋企已經好緊張，因為疫症緣故街都唔出。我自己同所有人都係咁講：社交距離係緊要嘅，但同一時間個精神健康狀態都緊要。」

她指出，重要的是認識這個病、要Fact check，「你要覺得你控制到件事，第一樣嘢就係你要有正確嘅知識。」譬如知道這個病主要是透過飛沫傳播，只要做好個人衛生，出街行吓是可以的。有人會擔心身邊有隱形患者，但這是無可避免的，「我哋控制唔到有無人病，但我哋可以控制到嘅係我選擇去邊啲地方，同埋我去完呢啲地方點樣做好我嘅個人衛生。」

鄭寶君鼓勵情緒病患要有社交生活，「因為當人有社交嘅時候，佢嘅安全感會返番嚟。」、「你feel connected，如果靠現今科技最少見到面、傾幾句偈，係真係要做，有好過無，係好重要嘅嘢。」甚至乎，當你感覺受不了的時候跟朋友呻一句「頂唔順」，他可能也有同感，你就會發覺：「係喎，原來大家都係有頂唔順嘅時間。事情會無咁難過，事情無變，但係當你覺得，原來唔係我一個人孤立無援。」

<figure>
<img src="https://web.archive.org/web/20201128055956im_/https://www.hkcnews.com/news_新聞/hk-discuss/2020/03/武漢肺炎-20200327223827_167d_large.jpg" alt="">
<figcaption>疫症中的香港人。美聯社照片</figcaption>
</figure>

### 未能送摯親最後一程遺憾一生　社會應關心支援

本地以至國外的研究均指出，疫症期間人們出現抑鬱症狀的比率上升。例如港大精神醫學系今年2月至7月份經網上匿名精神健康自助工具「心之流」收集問卷，利用量度創傷後壓力症及抑鬱症的量表作評估。8月發表調查結果，顯示41％受訪者出現中度至高度創傷後壓力症狀；74%出現中度至嚴重抑鬱症狀，36%同時出現兩種症狀。

鄭寶君的觀察，疫情下因未能探病、沒有好好陪伴摰親走完最後一程的人，其實都值得社會關心與支援，「study好似唔係好多，但你可以想像佢哋都會有一啲內疚感覺：我送唔到佢最後（一程）、無辦法喺臨終時盡孝，情緒上可能有咁嘅挑戰。我知道醫院都盡量facilitate，酌情去處理。但始終中國人都好講⋯呢個係文化上嘅嘢，臨終我有無為佢做好啲嘢呢。」她相信，對家屬而言可能會留下一生的遺憾。

精神科醫生曾繁光在公立醫院執業逾廿年、2010年轉為私人執業。他認為社交活動中斷、人被孤立起來，他最擔心的是老人家。「老人家其實佢要精神健康，身體要活躍，即係要有運動，你叫佢哋少啲去街、少啲出去活動，其實令到佢好危險，處於一個不利狀況 。第二，佢需要精神上嘅活動，佢要學新嘅嘢，同其他人交往嘅嘢，包括打麻雀啦。」

### 曾繁光：最擔心長者無街出腦退化加劇

他續指：「尤其是早期有啲認知障礙嘅人，會退化。我估計而家好多老人家，匿埋喺屋企幾個月嗰啲，本來記性都仲可以，而家可能會記性越來越差，整體認知能力跌咗好多都唔定。社會除咗抑鬱、焦慮，呢班老人家惡化咗認知障礙點樣處理呢，個社會亦都要準備好先得。」

<figure>
<img src="https://web.archive.org/web/20201128055956im_/https://www.hkcnews.com/news_新聞/hk-discuss/2020/02/曾繁光-精神科-武漢肺炎-20200220000017_d8ac_large.jpg" alt="">
<figcaption>著名精神科醫生曾繁光。蘋果日報照片</figcaption>
</figure>

鄭寶君認為：「成個pandemic（疫症全球大流行）最得意嘅地方係，大家都好努力去——生存。」

「其實無人諗過原來係可以無得去旅行，無人諗過我食飯最多2個人、4個人，甚或乎堂食都無，無人諗過呢樣嘢，大家都係摸索緊，如果真係要活喺一個長期有傳染病嘅情況底下嘅時候，我哋要點樣生活呢。我覺得其實對所有人來講，都係新嘢，一個轉變，所有轉變其實都一定係有壓力嘅，咁就好考大家點樣理解呢個轉變，點樣可以喺呢個轉變裡面搵到新嘅意義，令到自己過得無咁困難。」鄭寶君說。

由去年6月爆發反送中運動，再到武漢肺炎夾擊，香港人的情緒無法得到梳理的空間。鄭寶君慨嘆：「舊年反送中被問得最多就係PTSD（創傷後壓力症）問題，到疫症爆，我哋就答好多stress嘅問題，佢哋好相似，其實帶住咁多傷痕去面對疫症，會唔會係好困難嘅日子，會嘅。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20201128055956/https://www.hkcnews.com/aboutus/#subscribe)
