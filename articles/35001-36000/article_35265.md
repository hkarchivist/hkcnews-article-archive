---
title: "高抬貴手，睇清楚美國大選"
date: "2020-11-02"
author: "讀者來論"
category: "眾說"
tags:
  - "donald trump"
  - "donald trump jr"
  - "特朗普"
  - "唐纳德 特 朗 普"
  - "當勞侵"
  - "美國總統大選"
  - "美國大選"
  - "美國總統選舉"
  - "拜登"
url: "https://web.archive.org/web/20210703102626/https://www.hkcnews.com/article/35265/%E7%BE%8E%E5%9C%8B%E7%B8%BD%E7%B5%B1%E5%A4%A7%E9%81%B8-%E6%8B%9C%E7%99%BB-%E7%89%B9%E6%9C%97%E6%99%AE-35265/donald-trump-jr"
original_url: "https://www.hkcnews.com/article/35265/%E7%BE%8E%E5%9C%8B%E7%B8%BD%E7%B5%B1%E5%A4%A7%E9%81%B8-%E6%8B%9C%E7%99%BB-%E7%89%B9%E6%9C%97%E6%99%AE-35265/donald-trump-jr"
---

# 高抬貴手，睇清楚美國大選

**【編按：標題為編輯所擬，本文原刊作者Facebook】**

【撰文：Elson Tong】

連續幾篇由香港反共陣營人士撰寫嘅「反侵」或支持拜登文章，都被罵為「左膠文」、「共諜分化文」、「背叛緊場運動」。我對美國政治好冷感，唔會嘗試說服大家支持拜登，我只希望藉此說服各位將精力放喺更重要、更有用嘅事上。

<figure>
<img src="https://web.archive.org/web/20210703102626im_/https://www.hkcnews.com/news_新聞/hk-discuss/2020/09/候選人電視辯論-donald%20trump-拜登-20200930222021_d563_large.jpg" alt="">
<figcaption>特朗普VS拜登。美聯社</figcaption>
</figure>

我唔爭議四點事實。

一、美國呢年為香港民主人權／抗共做嘅嘢多過前30年嘅總和，現在總統係侵、國務卿係蓬佩奧。   
 二、拜登老，可能有病，佢個仔以前嘅中國生意匪夷所思。   
 三、中共滲透咗某啲左派、BLM、Antifa。   
 四、單靠理想主義普世價值，喺國際政治上無用，如果二戰唔係炸到德國X街，猶太人已全部死囇。依家就每點解釋一下背景（唔係遂點反駁）。

就第一點，首先希望大家考慮因果關係。美國出手原因係因為特朗普、共和黨掌大權嗎？點解咁睇唔起自己？如果我指出：燃起火種嘅係時代革命，我哋得到全球民心，而中共嘅打壓，更動搖咗亞太本來穩定嘅政局，威脅美國本來在港保證嘅利益，有證據反駁嗎？

再者，點解會忽略抗共係美國兩黨唯一有共識嘅議題？呢個難道唔係不爭議事實？率先通過香港民主人權法嘅係民主黨佔多數嘅眾議院。結論係，華府呢年做嘅嘢，同邊個掌權未必太大因果關係。

就第二點，我首先要指出，美國總統唔一定會主管外交政策。拜登老而痴呆，咪搵個年輕強硬嘅國務卿囉，正如侵同金正恩一齊索K嘅同時，蓬佩奧做緊正經嘢。至於拜登個仔，佢喺中國嘅生意雖然有問題，但平心而論，就算「郵件門」係真，係咪真係達到「閃卡藏西環，一生為共奴」嘅程度？有冇《犯海外反腐敗法》？呢30年喺中國發大財嘅歐美華爾街 i-bankers 其實政見不一，兩黨各有支持者，而佢地被中共捉住嘅痛腳比拜登仔單嘢嚴重100倍。如果拜登仔咁都會成為人質，咁成班住喺香港嘅離地鬼佬又係咩？又唔見佢地個個喊生喊死？結論係個人嘅仆街嘢，唔一定對外交政策有太大影響。

就住第三點，美國左派的確係中共嘅重點滲透對象。但係成唔成功？起碼 BLM 前線巴絲告訴我哋嘅係，佢哋其實某程度受時代革命啟發，而奶共叛國嘅左膠多數係鍵盤戰士。反而，美國越不平等、越多黑人無端比黑警射死、貧富越懸殊、我哋對佢哋越無禮⋯⋯中共滲透就越會有機可乘。

再者，講個例子，香港民主人權法，唯一投反對票嘅眾議員係共和黨保守派系 Tea Party 嘅 Thomas Massie。另一個例子，澳洲近日新聞，保守黨派 Liberal National Party 嘅參選人 Peter Zhuang 被揭動員當地華人為「祖國」出力。顯然中共滲透對象唔單止係民主黨左派BLM Antifa，而係全方位滲透。

第四點，realpolitik現實政治主義最值得研究。首先，近日沈旭暉都重覆過1948年蔣介石落重注 Truman會輸掉美國大選嘅故事。結果 Truman 贏，美國撤去對國軍支援，老蔣賭輸江山。再者，如果我哋講現實政治，又點可以只睇美國嘅對華政策呢？一定要綜合評估美國國力，睇佢整個外交政策。事實上，特朗普呢四年正在毀壞美國二戰後依賴嘅盟友信任、多邊主義制度。比如話，如果美國因為中國買通世衛高層而退出，咁又邊有人支持台灣加入呢？搞唔掂肺炎，又令國力大大減弱。最後，大力支持特朗普亦有可能令大多數外國記者感厭惡，佢哋係國際戰線嘅主要中間人，一方面無疑比我哋更了解美國政治，另一方面咁多年一直同情我哋，甚至被趕出中國、被香港拒入境等等。我地何需反客為主，攻番入佢哋家鄉嘅政治，改寫佢哋認知嘅香港呢？

總括一下咁多論點。我無一個論點話香港人應支持拜登，香港人亦都無義務反侵。我只想提提大家，不如打番我哋強項，支持番現在世界各地受到我地啟發嘅抗爭。你睇白俄、泰國等地運動已抵達僵局，當地政權可能會學港共做同一樣嘢。我哋不離不棄，佢哋會感激。

至於美國當地政治，一般香港人無從入手，希望大家高抬貴手，比少少耐性讓歷史演變。上年轟轟烈烈，真係影響咗香港同世界大局，只不過喺現時高壓軍政統治加肺炎下，我哋未必容易察覺到而已。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210703102626/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210703102626im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
