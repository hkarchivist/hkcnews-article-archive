---
title: "陳笑恥"
date: "2020-10-28"
author: "中產平民"
category: "眾說"
tags:
  - "陳肇始"
  - "限聚令"
  - "苑瓊丹"
url: "https://web.archive.org/web/20210704021556/https://www.hkcnews.com/article/35158/%E9%99%B3%E8%82%87%E5%A7%8B-%E8%8B%91%E7%93%8A%E4%B8%B9-%E9%99%90%E8%81%9A%E4%BB%A4-35158/%E8%8B%91%E7%93%8A%E4%B8%B9"
original_url: "https://www.hkcnews.com/article/35158/%E9%99%B3%E8%82%87%E5%A7%8B-%E8%8B%91%E7%93%8A%E4%B8%B9-%E9%99%90%E8%81%9A%E4%BB%A4-35158/%E8%8B%91%E7%93%8A%E4%B8%B9"
---

# 陳笑恥

據聞之前被建制派上書中央要求撤換的食物及衞生局局長陳肇始，過去幾日不斷為香港市民帶來笑話。相信陳肇始目標非常明確，就是和聲稱智商高度離地的羅致光爭取擔任特區政府下一個冷面笑匠。但根據近日劇情發展，相信陳肇始贏面頗高。

<figure>
<img src="https://web.archive.org/web/20210704021556im_/https://www.hkcnews.com/news_新聞/hk-discuss/2020/10/食物及衛生局-陳肇始-20201028195529_17dc_large.jpg" alt="">
</figure>

就在兩天前陳肇始的WhatsApp遭到入侵，短暫未能使用。有關劇情似足警訊阿婆阿伯被騙橋段，估不到竟然發生在負責掌管香港醫療事務、管治全港醫護人員的陳肇始身上。慶幸陳肇始不過是WhatsApp遭到入侵，而不是公用電郵遭到入侵，否則後果不堪設想。一名理論上學歷夠高的局長竟然也可以犯下如此低級錯誤，難怪一向對廢都無論特區政府無限容忍的建制派也頂不順，要求中央盡快換人，因為低處未算低。兩日後陳肇始又為大家帶來另一個笑話。

政府宣佈放寬食肆每台人數到六人，相信食肆東主應該感到高興。但同一時間，面對陳肇始估你唔到的維持室外限聚令人數為四人，相信食肆東主和食客肯定吹到啤一聲。如果一家六口需要到酒樓食飯，首先他們都要分開出發。因為如果一行六人齊齊進入酒樓，隨時一個唔該違反限聚令遭到檢控。離開的時候也要齊齊扮唔識，千祈唔好六個人一齊走，如果唔係咁啱得咁橋行過旺角遇上黑警，呢餐飯真係好貴。結果一家六口可以體驗特務式生活，大家六個人飯前飯後扮陌生，只能夠食飯期間有一兩小時的相認機會，其餘時間記得要分成兩組或以上，千萬不要六人同行，否則犯法就係犯法，一定要負責，六張告票真係好貴。

根據常理，室內環境通風肯定差過室外。所以如果餐廳可以六人一台，室外六人同行風險應該不會高過六人坐定定食餐飯。只可惜新一代冷面笑匠頂頭大熱陳肇始邏輯實在估你唔到，唔係，應該話係完全冇邏輯可言，先至會作出如此破格決定。總之六人食飯好安全、30人坐旅遊巴去旅行又好安全，只係喺街上有五個人同行就會好危險。

<figure>
<img src="https://web.archive.org/web/20210704021556im_/https://www.hkcnews.com/news_新聞/hk-discuss/2020/10/陳肇始-苑瓊丹-20201029024232_1a53_large.jpg" alt="">
<figcaption>陳肇始夠廢噏，可以取代苑瓊丹在星爺電影的地位。</figcaption>
</figure>

只可惜周星馳已經再沒有拍港產片了，否則應該重金禮聘陳肇始粉墨登場。想取代苑瓊丹在星爺電影的地位毫無難度可言，因為陳肇始本身已經係一個笑話，一舉手一投足，就像漆黑中的螢火蟲，見到佢廢噏，香港人真係完全笑唔出。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210704021556/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210704021556im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
