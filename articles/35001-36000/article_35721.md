---
title: "中學校長李建文一年前理大「執仔」　憶與警周旋、抗爭者怒斥同時亦怨來得遲"
date: "2020-11-19"
last_updated: "2020-11-20 15:59:07"
author: "記者莊曉彤"
category: "眾聞"
tags:
  - "李建文"
  - "校長"
  - "理大圍城"
url: "https://web.archive.org/web/20210729151911/https://www.hkcnews.com/article/35721/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-35782/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/35721/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-35782/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 中學校長李建文一年前理大「執仔」　憶與警周旋、抗爭者怒斥同時亦怨來得遲

2019年11月18日，理大圍城第2日，抗爭者第三度突圍失敗；尖沙咀聚集的市民則高喊著「救理大」嘗試向理大推進。這個夜裡，正是「城外的人想衝進去，城裏的人想逃出來」。

深夜，紅磚危城內的幾百抗爭者聚在一個校門口，盯著手機裡尖沙咀直播，時刻盤算著衝出校門後要跑幾多公里才能與外面的人匯合。每隔一陣子，總會有人提議衝出去，同時會有人說時間太早。看著城外的人且進且退，誰也說不準時機，衝出去又折損幾多人？現在不衝會否錯失機會？外面的人在捱催淚彈，我們還要呆等嗎？劍拔弩張之際，從校門口走進來的卻是中學校長們。

天主教慈幼會伍少梅中學校長李建文，就是其中一個。一年後的今天叫他回憶那段日子，他說：「記得，我諗我呢世都真係記得。」他憶述起那夜被弓箭瞄準的感覺、小型爆炸帶來的衝擊波、汽油彈的氣味，抗爭者罵他、推他走，同時也有人說「點解咁遲嚟」、「你知唔知我哋好驚」。李建文形容，那是最壞的時機，最好的時候。

他知道，他亦擔心過，帶學生出來會否等於自首。

<figure>
<img src="https://web.archive.org/web/20210729151911im_/https://www.hkcnews.com/news_新聞/hk-discuss/2020/11/天主教慈幼會伍少梅中學-李建文-校長-20201119004605_8b94_large.jpg" alt="">
<figcaption>一年前的今天，天主教慈幼會伍少梅中學校長李建文在理大校園內。眾新聞影片截圖</figcaption>
</figure>

### 與警方周旋　強調不是帶學生出來自首

去年的11月17日，抗爭者和警方在理工大學外圍激烈交鋒，晚上開始「封城」。看著火燒裝甲車、警察中箭、抗爭者被毆打拖行被捕，李建文那晚睡不著，「到18號朝早，我收到一個識嘅人嘅電話。」是城內的社工打來求救。

那一個早上，幾個電話來回，李建文開始掌握理大內的中學生人數。恰巧，教育界立法會議員葉建源下午找來校長們開記者會，指出情況危急。會後，李建文得到最新數字：城內被困的包括逾100個學生來自70幾間中學，李建文說服校長們一定要入去。

而其實直到入去理大一刻之前，李建文都無把握警方會否放行，他只是覺得去到再算，如果放行就可以即刻入去。前往理大的校長聚在理大附近一間酒店的大堂，祈禱後去到消防處總部——那是警方用作臨時指揮中心的地方。警方一名指揮官與校長們周旋，李建文清楚表達要求：「入・去・帶・學・生・走」，等了一陣就獲回覆OK。

「佢覆咗OK，我仲記得有幾位女校長好開心，我話定一定先，魔鬼在細節，我要問清楚。你俾我帶佢出來，係咪自首先？你俾我幫你帶佢出來，跟住佢好安全咁出來被你塔咗，我哋咪⋯⋯乜嘢。我話問清楚：我哋要帶佢走，唔係帶佢出嚟。佢哋再諗多一陣，OK，不過要登記身份證。」李建文如是說。

李建文的理解，警方當時亦都不知怎樣收拾局面，「背後有無其他人做咗啲咩嘢，我唔會知。但係我知道就係大家都想有個落台階，因為咁樣硬哂軚。其實佢哋評估過，一衝入去一定流血，而且係好大灘血。」

<figure>
<img src="https://web.archive.org/web/20210729151911im_/https://www.hkcnews.com/news_新聞/hk-discuss/2019/11/救理大-圍困理工-20191121133139_8ffe_large.jpg" alt="">
<figcaption>去年11月18日，被圍困理大的學生的家長在尖東靜坐。EYEPRESS照片</figcaption>
</figure>

### 「最壞的時機，最好的時候」

終於入到理大，已是11月19日凌晨時份。警方准校長們分批入校園，首批一行約20人。李建文、葉建源與另一位校長打頭陣，他們從噴水池入口上到去抗爭者聚集的平台（近A core處），沿路都是磚塊、瓦礫、鐵枝，進入平台時要穿過雜物堆成的路障。

李憶述：「最初係（抗爭者）唔俾我哋上去嘅，『你停喺度，唔好再上來喇』，我話得、唔緊要，我哋係校長，啲中學生俾我哋帶佢走。」有抗爭者拉滿弓，瞄準李建文一行人。小心翼翼地到了平台，抗爭者將他們團團圍住，問了好多問題，「有啲人問，點解你哋咁遲先至嚟，你知唔知啲示威者好辛苦，你知唔知政府點對我哋，你知唔知差佬點對我哋，你知唔知我哋好驚，點解你哋唔早啲嚟。⋯⋯我只可以講，我知、對唔住，我哋盡力咗、盡力咗，不如你跟我哋一齊走啦，或者你俾我帶啲學生走。」

李建文記得一個戴防毒面具的抗爭者，對方不斷罵、不斷講說話、不斷叫他們走，李說：「我唯一知道係佢叫我走，因為佢推我。但佢講咩我聽唔到，因為已經無咗聲。」同場又有一個女抗爭者，時不時就走到李建文身邊，叫他們離開：「唔得喇，我㩒佢哋唔住，佢哋好嬲喇，你哋走啦，如果唔係我保護唔到你哋」。

> **我形容嗰時係「最壞嘅時機，但最好嘅時候」。因為後尾我知道，我哋上去嘅時候，點解我哋會見到咁嘅場面（幾百個示威者），就係因為佢哋set好哂、準備定打出去。佢哋諗住打埋最後一次，過往衝咗三次都唔得，佢哋諗住打埋呢一次，一係衝出去、一係就同佢死過。所以，我回頭望，我哋校長咁啱喺當下佢哋情緒最高漲、最激動、最驚恐同埋最嬲怒嘅時候，我哋上去，所以我哋咪受哂好多情緒。佢哋都百感交集。**


> **點解我話係最壞嘅時刻，就係因為佢哋準備打出去，你閘住佢道氣，你諗吓。但係係最好嘅時候，佢哋真係無衝到出去。某啲示威者對我哋都有啲埋怨，就係我哋嘅出現，最後尾打散咗佢哋。**



{{< video src="https://web.archive.org/web/20210729151911if_/https://www.youtube.com/embed/qvSOtOn5rgw" >}}


### 遲來的校長？教畜？害死年青人？

由19日的凌晨，一直去到黃昏之前，李建文都在校園內。他說之後一連7天，每日朝早回校處理校務，中午前就去到理大「執仔」，夜晚11點左右才回家。警方於11月29日的記者會上表示，18歲以下登記人數為318人。

事實上，所謂的「校長營救行動」是備受爭議的。當晚，有跟校長離開的中學生不敢回頭看留守的戰友、坦承「真係好掛住屋企」 ；同一時間有人斥責校長們與葉建源為「教畜」，叫同學們三思。直到今天，沒有答案，但仍然想再問一次：

如果年青人因為跟你們走、登記了資料，而最終被捕，你有責任？

李建文答：「有。但係⋯⋯你俾我再揀多次都會咁樣做。原因係我作為教育工作者，我要帶佢離開危險嘅現場先，呢個好緊要。同步我哋都有做一啲工夫，就係request你唔好告佢。（但佢都唔能夠擔保。）當下梗係唔會，呢個我personal嘅（諗法），我自己都有啲律師朋友，我17號問過佢，佢話就算好想告都告唔到，因為只要佢一出到嚟，你唔係喺現場拉到佢，佢就無足夠證據證明你係參與暴動。」李建文表示，以他所知，暫無18歲以下、隨校長離開理大的人士，事後因理大事件被捕、被告。

理大圍城之後，李建文與一些從理大出來的中學生有少少聯繫，他知道有學生剛剛考完公開試，尚算安好，但也有些承受不同程度的創傷後遺症，「瞓唔著、驚、恐懼，怕見差佬、聽到警車聲，唔鍾意睇新聞。」

<figure>
<img src="https://web.archive.org/web/20210729151911im_/https://www.hkcnews.com/news_新聞/hk-discuss/2020/11/校長-李建文-天主教慈幼會伍少梅中學-20201118154215_901f_large.jpg" alt="">
<figcaption>李建文坦言，自己的情緒也會飽受困擾。莊曉彤攝</figcaption>
</figure>

### 避看電視新聞　因為「太繪形繪聲」

而李建文自己，也有情緒困擾。他說，不會看電視新聞：「我唔會睇太繪形繪聲嘅新聞報導，即係我唔會睇電視。但我一定會留意新聞，因為我唔可以唔留意新聞，我用第二啲方法，例如文字。簡單講，我feel到啲嘢觸動得情緒太深嘅話，我會剩係睇標題，如果標題已經法庭判決點點點、突然間又拉多幾個、人大又話DQ你4個啊嗰啲，我知道咗之後我唔會再逐行逐行去望。」

本身是註冊社工的他續指，情緒差到一個狀況，曾經見過一位做輔導員的朋友，「因為我自己都讀輔導，我唔會覺得我會見conseling係一種懦弱嘅表現，反而我會覺得，我係需要見，如果我自己都唔識得錫自己，梳理唔到自己嘅情緒嘅話，我點可以有能力去繼續撐得住，帶住啲同事，或者係讓我繼續堅守我自己嘅信念。」

經歷了理大一役，李建文認為更堅定了自己做作為教育工作者的信念。他看到自己有好多不足、好多未做的事，他期望能夠讓年青人在安全的環境中成長，「經歷咗磨練、挫敗，或者危難嘅時候，你係用實際行動話俾學生聽，教育工作者無放棄佢哋。」

<figure>
<img src="https://web.archive.org/web/20210729151911im_/https://www.hkcnews.com/news_新聞/hk-discuss/2019/11/理工大學-圍困理工-20191122041150_21fc_large.jpg" alt="">
<figcaption>去年今日的理大校園。資料照片</figcaption>
</figure>

### 學生台灣升學　臨行前冀李建文讓更多人知道年青人想法

李建文說，一位去年畢業的學生現在到了台灣升學。臨行前，李建文問學生，希望校長可以為他做甚麼，「佢話校長你可唔可以俾多啲人知道其實我哋諗緊啲咩、我哋唔係好似其他人講好白痴、好無腦，我哋無收錢做嘢，你知唔知前線警員點啊、你知唔知我哋經歷咗啲咩、你知唔知我其實好想話俾人聽：我哋個政府係唔聽人嘅聲音。」

李建文答應他，然後以香港學校訓輔人員協會副主席的身份，為老師們辦講座。第一場是去年9月，他邀請了勇武、和理非、不關心運動的年青人分享，有30、40位來自不同學校的老師出席了講座。他相信，只有老師們掌握年青人的訴求與心路歷程，才能真正回到學校去教、去幫年青人。

另一邊廂，警方也邀請過李建文去分享對年青人的看法。那是理大圍城之後的事，「我分享過一次，入咗去警察總部，全部膊頭有花嘅。我第二次分享，我去咗輔警總部對住300個防暴警察。（佢哋嘅目的係咩？）佢哋好想我分享吓點樣睇年青人。我照講，我第一句就係『咁多位，唔啱聽都聽吓，你入來係想圍爐取暖嘅話，你唔使叫我入嚟。』」

李建文對著警員說，「如果有年青人被拉咗，返到去（警署）嘅對待，你哋嘅action speak your words。如果你話從來都無件咁嘅事，無被人雞姦、無打嘅、無恐嚇、無非禮、無不人道對待，得，無問題，你唔使講，你做。」警員是否聽得入耳，李建文不知道。

而他亦聽見由警察心理輔導課人員的分享，指有警員每日返工有gear（裝備）、有夥記，唔驚；但放工之後會有少少驚，「佢話我一定揹住個背囊返屋企，你估吓背囊度袋住啲咩？佢背囊度揹住一塊砧板，因為佢驚後面（偷襲）。我又講，咁年青人都驚架啫。」

<figure>
<img src="https://web.archive.org/web/20210729151911im_/https://www.hkcnews.com/news_新聞/hk-discuss/2020/11/李建文-天主教慈幼會伍少梅中學-20201118154124_7b3d_large.jpg" alt="">
<figcaption>李建文的校長室內，放了大大小小的感謝卡，還有圖中相框內的是已逝世的愛犬。莊曉彤攝</figcaption>
</figure>

### 盼教育界齊心創造希望　未來無理由離開香港

一年後的今天，教育界亦正處於風眼，政權急於整頓清洗，接連有教師被「釘牌」，李建文今天卻仍願掛著校長頭銜受訪。「呢個世界，或者咁啱呢一年，其實我哋會更加多嘅限制、挑戰，甚至被批評，但係起碼我自己唔會因為咁樣呢啲難關，係會令到自己調頭走、退縮，反而我應該更加要堅毅⋯⋯」

李建文一頓後續說：「時刻提醒自己，原來⋯⋯原來教育工作好重要，唔係我好重要，係教育工作好重要。而教育工作者大家互相齊心好重要。有啲人因為見到未來有希望，所以先至會相信，但係你當我阿Q又好、點都好，我係希望想大家一齊同心相信，所以一齊有機會創造希望。我估唔剩只教育界，傳媒界都唔會比我哋好過。」

這年頭，最後還是得問一句：未來會打算離開香港嗎？李建文答當然不，反問：「你諗吓10年之後嘅世界，留返喺香港嘅係咩人？係走唔到嘅年青人，或者佢都唔想走嘅。10年之後嘅香港，你話係屬於佢哋嘅時候，點解你今日喺佢仲需要你嘅時候，或者香港仲需要好多香港人堅守住嘅時候，你會揀走？不過我咁樣講唔係話走咗嘅係衰仔，而係我自己睇法係咁樣。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210729151911/https://www.hkcnews.com/aboutus/#subscribe)
