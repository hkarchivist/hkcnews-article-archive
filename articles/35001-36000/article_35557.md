---
title: "【理大留痕】廚房佬訴心聲　做「熱狗」、三度自殺不遂　寄語：勇於認輸　不言放棄"
date: "2020-11-15"
author: "記者曾港深"
category: "眾聞"
tags:
  - "廚房佬"
  - "理大圍城"
  - "一周年"
url: "https://web.archive.org/web/20210927064303/https://www.hkcnews.com/article/35557/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-35557/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/35557/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-35557/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【理大留痕】廚房佬訴心聲　做「熱狗」、三度自殺不遂　寄語：勇於認輸　不言放棄

**「理大廚房佬」，這個名字你還記得嗎？廚房佬手持名叫「任劍揮」的鐵湯勺，與人說話時中氣及霸氣十足，聲線沙啞、粗口橫飛、大情大性，令人想起黃毓民。他曾經在理大圍城期間，手持美國國旗衝向理大副校長衛炳江面前，質問他出現目的；盤問民主黨許智峯進入理大原因；堅持用自己煮食專業為留守者提供膳食......最後在理大解封前一周，自己步出理大登上救護車入院接受治療。**

**一年過後，理工大學亦成驚弓之鳥，「封校」拒絕傳媒和訪客到訪，當日與抗爭者齊上齊落的廚房佬，久未露面，相比記者去年12月訪問時，消瘦了許多，不變是身邊仍伴著任劍揮。廚房佬形容如今香港抗爭進入低潮，反送中運動早已胎死腹中，只是很多抗爭者一直沒勇氣承認，直言「輸咗就要認輸！」他認為從失敗中汲取經驗，化成下次抗爭養分更重要，而不是自怨自艾，他呼籲「手足」不要放棄，保存抗爭之心，要同中共鬥長命。**

<figure>
<img src="https://web.archive.org/web/20210927064303im_/https://www.hkcnews.com/news_新聞/hk-discuss/2020/11/理大圍城-廚房佬-20201112215503_1b83_large.jpg" alt="">
<figcaption>廚房佬比起一年前訪問時，消瘦了許多，但仍愛叼着一根香煙吞雲吐霧。   曾港深攝</figcaption>
</figure>

久未露面的廚房佬，相比起記者上年12月訪問他時，消瘦了許多，他解釋因自己少吃東西，而且過去一年也沒有事情令他食慾大增，所以體重不斷下降。原來他過去一年都找不到全職工作，也因理大事件成為多人熟悉的抗爭者而飽受壓力。出院後不斷找工作，但出於尊嚴不想依靠同路人幫助的他，在求職路上屢戰屢敗。

<figure>
<img src="https://web.archive.org/web/20210927064303im_/https://www.hkcnews.com/news_新聞/hk-discuss/2019/11/理工大學-圍困理工-廚房佬-20191121014034_19bc_large.jpg" alt="">
<figcaption>廚房佬的最佳拍檔是他身上的鐵湯勺，名叫「任劍揮」，也是他的抗爭工具。曾港深攝</figcaption>
</figure>

### 唔做黃廚房 藍廚房唔請

「我特登唔搵黃店做，因唔想啲人認得我係廚房佬，就刻意請我，所以我之前刻意搵一啲無特別標明係黃店，或者甚至係藍店嘅鋪頭見工。試過三次，見完工請咗我，唔認得我嘅通常都係一啲藍絲同港豬，但往往做咗幾日之後，就會比啲客認得，然後提醒個老闆『喂呢個廚房佬嚟喎！你怕唔怕呀？』，基本上個個老闆聽完之後都會怕麻煩，然後就會炒咗我。」

他亦直指這個「抗爭者光環」對他來說是「負資產」，但他從不後悔，「由我一年前決心走入Poly煮飯俾啲細路食開始，我就知道自己要肩負起啲咩責任同代價，如果而家先嚟後悔，咁樣我就對唔住嗰班上前線嘅細路，就算我說服到自己，我都說服唔到任劍揮啦！哈哈！」

離開理大至今接近一年，廚房佬暫未因理大事件被警方起訴，甚至沒有警員跟他接觸，只是去年平安夜於尖沙咀遭警方截查，他主動告知腰包內有一把水果刀，隨即被警方以涉嫌藏有攻擊性武器罪名拘捕，及後獲准保釋。被問到會否擔心被秋後算帳，因警方曾在理大圍城時表示，「所有理大出來人士會以涉嫌暴動罪拘捕」，廚房佬則笑說：

> **我係一個廚師，我淨係識煮飯，我唔識打人，煮飯就係我嘅抗爭方法，如果佢連我都要拉，社會自有公論。**

<figure>
<img src="https://web.archive.org/web/20210927064303im_/https://www.hkcnews.com/news_新聞/hk-discuss/2019/12/平安夜-廚房佬-20191230212121_2a99_large.jpg" alt="">
<figcaption>廚房佬於上年平安夜在尖沙咀星光行外被捕。    相片來源：SocREC 社會記錄頻道</figcaption>
</figure>

### 做人處事源自正氣父親

訪問期間，他突然向記者道歉，指去年訪問向記者撒了少許謊，就是指自己的偶像是本地哲學家李天命，其實真正偶像是自己父親。記得一年前，記者在理大時曾追問他的家庭狀況，廚房佬當時表示不願多談，廚房佬解釋：「打緊仗喎當時，提咩屋企？我唔想係場運動最水深火熱嘅時候，講一啲煽情嘅嘢，咁樣係好影響軍心！」

廚房佬表示他的人生觀、價值觀、自由意志，以至做人處事的態度，都源自已過身的爸爸，「佢係一個好正氣嘅人，就算佢已經離開咗我好多年，但佢都係我永遠嘅偶像。」

他深呼吸了一下，向記者娓娓道來：「當年仲係紅衛兵嘅年代，即係唔俾自己煮飯食，必須食嗰啲『大鑊飯』，我老竇同我講話永遠都食唔飽嘅！而我老竇就住係汕尾，汕尾就係海邊，佢就諗『點解我哋有手有腳，肚餓唔可以自己捉魚食？』、『點解要禁制我嘅自由？』，佢覺得餵飽自己屋企人，係佢嘅責任，佢同我呀媽結婚之後，就決定要自己一個偷渡落嚟香港，打點好一切先，跟住帶全家人逃離共產黨嘅魔爪！」他的父親頭五次嘗試偷渡都失敗告終，還好柳暗花明又一村，第六次終於得嚐所願，廚房佬表示至今仍對父親當日的堅持及勇氣，非常欽佩。

1980年，廚房佬的父親開始在港島區經營水果店，打點好一切後把母親接來香港，並誕下廚房佬。父親從不對廚房佬進行教誨，只作「身教」。他特別提及「八九六四」，「當年我得8歲，我好記得有一日返學前，佢特登交低咗啲錢比我，拎返學校捐比當時係北京搞學運嘅哥哥姐姐。」

他又憶述當年就讀的佛教中華康山學校，甚至取消上課，全校一齊去禮堂，有老師教導他們為何要爭取民主，舉辦歌唱比賽，演唱代表民主、自由的歌曲；相比起現時香港的教育制度，廚房佬直言「而家嗰啲根本唔叫教育，叫洗腦」。

<figure>
<img src="https://web.archive.org/web/20210927064303im_/https://www.hkcnews.com/news_新聞/hk-discuss/2019/06/六四事件-六四30年-加拿大記者Arthur%20Kent-20190604090254_edf8_large.png" alt="">
<figcaption>廚房佬父親在八九六四事件中對他的「身教」，令其畢生受用。</figcaption>
</figure>

廚房佬父親工作非常忙碌，平常在家裡多數只休息，極少跟他一起娛樂，但他卻很記得父親當年陪他一起看長達12小時的「民主歌聲獻中華」，一邊觀看，一邊對廚房佬說，「佢嗰陣同我講，覺得班後生仔真係好可憐，我哋一定要支持佢哋，不過你係外面絕對唔可以亂咁同人講，因為講共產黨嘅不是，你嘅下場會好悲慘！」這段話是父親這輩子唯一對他的提點。

### 黃毓民成政治啟蒙加入熱血公民

亦因如此，由小到大都對香港政治產生了濃厚的興趣，「承先賢之志，燃革命之火」，成為廚房佬座右銘，及後他與社運結下不解之緣。他特別提到，普羅政治學苑創辦人黃毓民，是他的政治啟蒙老師，他對香港政治的了解及對中國共產黨的憎恨，很大部分因聽「教主」節目，亦常常閱讀他的文章，「佢係立法會每次的發言，我都睇晒！每一句說話都係義正嚴詞，公公道道，濟弱扶傾，鏗鏘有力，係黃毓民身上我慢慢學識咗，究竟咩叫做『正義』。」

<figure>
<img src="https://web.archive.org/web/20210927064303im_/https://www.hkcnews.com/news_新聞/hk-discuss/2020/11/立法會-raymond%20wong-20201112220328_1b49_large.jpg" alt="">
<figcaption>「教主」黃毓民是廚房佬的政治啟蒙老師。   蘋果日報圖片</figcaption>
</figure>

廚房佬亦提到 [一年前眾新聞記者跟他的訪問](https://web.archive.org/web/20210927064303/https://www.hkcnews.com/article/24979/%E5%BB%9A%E6%88%BF%E4%BD%AC-%E7%90%86%E5%B7%A5%E5%A4%A7%E5%AD%B8-%E5%9C%8D%E5%9B%B0%E7%90%86%E5%B7%A5-24979/%E4%B8%AD%E5%A4%A7%E7%85%AE%E5%AE%8C%E9%81%8E%E7%90%86%E5%A4%A7-39%E6%AD%B2%E5%BB%9A%E6%88%BF%E4%BD%AC%E7%94%A8%E3%80%8C%E4%BB%BB%E5%8A%8D%E6%8F%AE%E3%80%8D%E9%86%AB%E8%82%9A%EF%BC%9A%E6%88%91%E6%9C%83%E7%95%99%E5%88%B0%E6%9C%80%E5%BE%8C%E4%B8%80%E5%80%8B%E7%B4%B0%E8%B7%AF%E9%9B%A2%E9%96%8B) ，他指現時重讀當日訪問，發現自己氣焰太盛過份囂張，甚至對他偶像黃毓民「抽水」，指「毓民佢唯一一樣弱點，就係佢有屋企人，佢有顧慮，凡事佢都唔可以做得太盡。」他希望藉此機會向黃毓民道歉，並收回他的言論。

2016年立法會選舉，熱血公民、普羅政治學苑及香港復興會(城邦派)組成「熱普城」聯盟，黃毓民與鄭松泰、黃洋達等人以「五區公投，全民制憲，永續基本法」為綱領，參與五區直選，但最終只有鄭松泰贏得新界西議席，「教主」黃毓民連任失敗，以424票之差輸給青年新政的游蕙禎。

因為崇拜「教主」及雨傘運動的關係，廚房佬原來曾一度加入過熱血公民，幫他們做義工、企街站、派報紙。廚房佬憶述這段時光時亦表現得十分靦腆，因為他對於自己曾是「熱狗」的身份，形容是他人生中最大的黑歷史，「熱狗係2014年其實真係做咗好多嘢，甚至『手足』都係熱狗開始叫先，雖然雨傘嗰陣係貢獻好大，但而家熱狗係香港人心目中係啲咩？係鬼！點解？因為佢哋不思進取！」。

廚房佬指當日與熱血公民是不歡而散，因雙方對爭取民主的理念出現分歧，廚房佬更屢次與黨友發生矛盾及衝突，他認為熱血公民提倡所謂的「永續基本法」等理念，對整個民主進程沒有任何幫助，最終廚房佬被趕出熱血公民。幾年間，熱血公民再沒和廚房佬有任何聯絡，但理大圍城事件發生後，廚房佬入院接受治療，第一個到醫院急症室探望他的人，是熱血公民的主席鄭松泰及副主席鄭錦滿。

<figure>
<img src="https://web.archive.org/web/20210927064303im_/https://www.hkcnews.com/news_新聞/hk-discuss/2020/11/街站-passiontimes-20201112221639_24e9_large.jpg" alt="">
<figcaption>廚房佬曾經是熱血公民的成員，協助過他擺街站、派報紙，但最終政治理念不一，各散東西。   熱血公民Facebook圖片</figcaption>
</figure>

他憶述鄭松泰在探訪中主動讚他：「你今次做得真係好好！」，卻被廚房佬反駁：「當日係你哋趕我走，而家我已經唔係熱狗，亦都冇資格成為熱狗。」鄭則回答「今次你有資格。」但廚房佬始終對於當日被「逐出家門」耿耿於懷，所以他拒絕接受他們的關懷及邀請，並再三重申，自己與熱血公民再沒關係。

### 雨傘運動真正覺醒

說起2014年的雨傘運動，廚房佬說是由當年開始真正覺醒。廚房佬指他當年斷斷續續靜坐了兩個月，每一日放工都會落去金鐘或銅鑼灣以示支持抗爭的年輕人，但最終示威者的訴求全部被拒絕，這場持續運動以失敗告終。

雨傘結束後，廚房佬曾希望通過開設餐館來籌集政治運動資金，但是他的妻子，一些藍絲親戚和他的所有朋友，或者政治冷感的人，都不同意他的立場，並與他斷絕關係，「我基本上失去晒所有嘢，包括我嘅婚姻、家庭、朋友同工作，但我都係冇後悔過，因為呢個係我嘅選擇。」，最終生意失敗，廚房佬陷入低潮。

<figure>
<img src="https://web.archive.org/web/20210927064303im_/https://www.hkcnews.com/news_新聞/hk-discuss/2017/09/雨傘革命-新聞-佔中-20170925112033_17a3_large.jpg" alt="">
<figcaption>2014年的雨傘革命，是廚房佬參與政治運動的起點。    資料圖片</figcaption>
</figure>

說話粗聲粗氣，口裡總愛叼着一根香煙吞雲吐霧的廚房佬，原來心底裡亦有軟弱的一面，他向記者透露自己曾三度試過自殺，但不成功，「一直以來都認為自己是很堅強，對任何事都好樂觀，我亦都好容易同情其他人，但我係唔可以同情自己，就好似《挪威的森林》中，永澤對渡邊說：『不要同情自己！』，所以變相我嘅諗法就好極端囉。」，他一直覺得自殺是很卑鄙無恥的事，但腦海總是抑壓不到萌生自殺的念頭出現。

###   
 廚房佬自述三次自殺的經歷：

  
 雨傘革命失敗，被熱血公民趕走，再加上工作不順利，感覺樣樣事情都好失敗，不斷同自己講：「冇用㗎喇，死咗去算啦！」持續半年，期間思路一直好清晰，最終選擇跳海自殺，卻在爬上欄杆準備跳的一刻，被途人拉回來救了他。

第二度企圖自殺是生意失敗，與老婆離婚，和前半生身邊的所有人都斷絕關係，心底裡感受到無窮無盡壓力，所以決定飲酒壯膽，然後跳樓，但再次在跳前一刻，被其他人救下。

第三次是反送中運動失敗，加上理大圍城，本來打算出院後大展拳腳，怎料到卻「頭頭碰着黑」，遇人不淑，覺得自己被人處處利用，加上實踐不了自己許下的承諾，一籌莫展，打算一死了之。這次尋死沒有其他人拯救，而是自己的意志，在最後一刻將他從鬼門關拉回來，最大的原因是「唔甘心」。

廚房佬三次與死神擦身而過，為他上了一課又一課人生堂，現時的廚房佬人生觀和以前已經大不同。

> **三次自殺不遂，除證明我命不該絕之外，亦都證明我每一次都係有成長，好似最近一次，我就係冇人幫助嘅情況下，自己克服到心魔，懸崖勒馬。所以我覺得遇到挫折，唔緊要嘅，最緊要你識得係當中點樣吸取經驗，我覺得呢樣嘢係好重要。**

廚房佬原本的名字叫施漢恒，上月卻改名做施景騫，原因是他希望與前半生的自己完全切割，名字的意思也寓意希望能成為像絲綢之路的開拓者張騫般，在危難中不失氣節，成為堅忍磊落的人。

他寄語所有抗爭者，現時是香港抗爭的低潮期，只要香港人繼續保存抗爭之心，抗爭就不會有終結的一天。

> **輸咗咪再嚟過囉！首先第一樣嘢就係要有勇氣認輸！過去呢一年我哋係輸咗，又如何？**

他認為抗爭者應該從失敗中吸取經驗，化成下一次抗爭的養分，而不是自怨自艾，怨天尤人，又指國父孫中山也是11次起義才成功，呼籲所有「手足」不要放棄，同中共鬥長命。

<figure>
<img src="https://web.archive.org/web/20210927064303im_/https://www.hkcnews.com/news_新聞/hk-discuss/2019/12/廚房佬-圍困理工-理工大學-20191223213741_2978_large.jpg" alt="">
<figcaption>廚房佬認為要同中共鬥長命，只要香港人繼續保存抗爭之心，抗爭就不會有終結的一天。   美聯社</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210927064303/https://www.hkcnews.com/aboutus/#subscribe)
