---
title: "內地移民來港20年　「我當日對大陸嘅恐懼，變成香港人嘅恐懼」"
date: "2017-06-11"
author: "記者盧曼思"
category: "眾聞"
tags:
  - "回歸"
  - "回歸20周年"
  - "大陸新移民"
  - "我和我的1997"
url: "https://web.archive.org/web/20210712005535/https://www.hkcnews.com/article/4563/%E5%9B%9E%E6%AD%B8-%E5%A4%A7%E9%99%B8%E6%96%B0%E7%A7%BB%E6%B0%91-%E6%88%91%E5%92%8C%E6%88%91%E7%9A%841997-4563/%E5%85%A7%E5%9C%B0%E7%A7%BB%E6%B0%91%E4%BE%86%E6%B8%AF20%E5%B9%B4-%E3%80%8C%E6%88%91%E7%95%B6%E6%97%A5%E5%B0%8D%E5%A4%A7%E9%99%B8%E5%98%85%E6%81%90%E6%87%BC%EF%BC%8C%E8%AE%8A%E6%88%90%E9%A6%99%E6%B8%AF%E4%BA%BA%E5%98%85%E6%81%90%E6%87%BC%E3%80%8D"
original_url: "https://www.hkcnews.com/article/4563/%E5%9B%9E%E6%AD%B8-%E5%A4%A7%E9%99%B8%E6%96%B0%E7%A7%BB%E6%B0%91-%E6%88%91%E5%92%8C%E6%88%91%E7%9A%841997-4563/%E5%85%A7%E5%9C%B0%E7%A7%BB%E6%B0%91%E4%BE%86%E6%B8%AF20%E5%B9%B4-%E3%80%8C%E6%88%91%E7%95%B6%E6%97%A5%E5%B0%8D%E5%A4%A7%E9%99%B8%E5%98%85%E6%81%90%E6%87%BC%EF%BC%8C%E8%AE%8A%E6%88%90%E9%A6%99%E6%B8%AF%E4%BA%BA%E5%98%85%E6%81%90%E6%87%BC%E3%80%8D"
---

# 內地移民來港20年　「我當日對大陸嘅恐懼，變成香港人嘅恐懼」

1997這4個數字，是香港人的身分識別。

每一個香港人，對1997都有一份濃濃的感覺；   
 每一個香港人，都有一個屬於自己的1997故事。

有一些香港人，1997，   
 是他人生的轉捩點，   
 成長路上一個不能忘記的密碼，   
 是喜也好，是悲也好，   
 已是20年的光景。

從獅子山上看着看着，   
 燈光中一個又一個的香港故事，   
 交織出一道1997至2017的香港風景線。

這20年間，   
 維多利亞港上空多了一抹紅霞，   
 彌敦道的繁華多了一陣吵鬧，   
 夏愨道被賦予了一種全新意義，   
 銅鑼灣卻多了一陣惶恐。

維園的普選冀盼年復年，   
 深水埗老百姓望穿秋水，   
 旺角街頭的年輕男女，在令人眼花的霓虹燈之間，   
 開始探索2047。

回望1997，   
 十年人事幾番新，   
 廿年，翻了幾番，   
 回頭已是百年身。

<figure>
<img src="https://web.archive.org/web/20210712005535im_/https://www.hkcnews.com/news_新聞/hk-discuss/2017/06/金曉恩-我和我的1997-20170610184528_c594_large.jpg" alt="">
<figcaption>來港20年的金曉恩，現稱職業為「能量師」，幫人做按摩拔罐等。何君健攝</figcaption>
</figure>

一個由大陸移民來了香港20年的人，可是一個真正香港人？

58歲的金曉恩，1997年來港，她的身分證最搶眼，不是那三粒星，而是她的「曉」字寫成「晓」，「我返大陸時，啲人唔識個『曉』字，為咗方便住酒店呀辦手續呀，就用番『晓』。」

她原本叫金曉梅，因為不堪回首自己生於中國大陸太霉的前半生，來了香港後，改名金曉恩，希望有一個獲得恩典的新生。

20年，她看盡香港與大陸的好與壞。

「我哋從大陸出嚟嘅人，知道大陸啲衰嘢，文化大革命衰到死咗幾多人呀，我哋點解走出來，就係知道大陸唔好。」

「我唔驚香港嘅苦難，只係怕大陸。估唔到，當日我對大陸嘅恐懼，變成而家香港人嘅恐懼。」

「我當日來到香港，那種適應困難，遠遠超過而家香港人要適應大陸。」

「之不過，我覺得，今時今日嘅香港人，可能係時候放低自己嘅驕傲啦。」一個在大陸出生、吃盡苦頭、來了香港20年的人，告訴土生香港人，可能係時候好似佢咁，學習一下，乜嘢叫做適應。

<figure>
<img src="https://web.archive.org/web/20210712005535im_/https://www.hkcnews.com/news_新聞/hk-discuss/2017/06/金曉恩-我和我的1997-20170610184436_4d8e_large.jpg" alt="">
<figcaption>金曉恩身分證上的名字是「金晓恩」，1997年2月簽發。</figcaption>
</figure>

金曉恩1997年1月來港，2月到尖沙嘴入境處領取身分證，廣東話唔識聽唔識講的她，在街上用普通話問路時，途人同佢講：「唔知呀」、「扯扯扯，走呀」、「行開啦」。她當時心想：「香港人，真係高級。」

「我知道我被人睇唔起，因為我身上有大陸嘅認知。香港人歧視我，我唔覺得難過。香港人，嘩，真係驕傲。」

#### 那是1997年回歸前夕，金曉恩同自己講：「我要好努力學做香港人。」

今天她識聽識講廣東話，雖然夾雜濃濃的大陸口音。金曉恩來香港時38歲，「我一直都想離開大陸，我在嘉慶出生，是一個孤兒，養父是國民黨將軍，由細到大我都被人話係國民黨個女，文革時下鄉坐過監。我22歲第一次係大陸結婚，老公係醫生，生咗個仔，佢好錫我，但我受不了大陸的政治運動，好想離開呢個傷心地，5年後決定離婚。」

要出國，方法是嫁人。「美國人？我唔識英文；日本人？我唔會揀，因為養父同日本人打仗；剩下是香港人，都可以話係無得揀。」

金曉恩經朋友介紹認識了一個司機，「佢都係大陸人，80年代來香港，也曾離婚。我同佢係1992年結婚，1997年我獲批來香港，帶住1歲女兒來。」

「佢好爛滾，又飲酒又玩女人。我來港初時，同阿女住深水埗一個由廁所改成嘅板間房，門都閂唔埋，月租600元。我來港後，老公完全無理過我。」

「我係大陸有間樓，兩房一廳。來到香港當時住咁細，我唯有問自己，我憑乜資格住咁大間屋呀？苦係我自己攞嚟，今時今日有個地方畀我住，我已經好開心。」

「1997年6月30日，我好唔開心、好唔想香港回歸。當晚我帶住個女去尖沙嘴，落好大雨，證明個天都唔鍾意。」

#### 「我咁辛苦係大陸出來，1997之後嘅香港，唔知會唔會變成大陸咁？」

<figure>
<img src="https://web.archive.org/web/20210712005535im_/https://www.hkcnews.com/news_新聞/hk-discuss/2017/06/金曉恩-我和我的1997-20170610184512_2bea_large.jpg" alt="">
<figcaption>28歲時的金曉恩，「我後生好靚啊，又識跳舞唱歌。」受訪者提供</figcaption>
</figure>

金曉恩來港後，將女兒交給在大陸的奶奶照顧，嘗試在港搵工。她在大陸讀過護士專校，做過十幾年護士，但資格在港不獲承認。她嫁給首任醫生丈夫後，曾在廣東省開美容院，來到香港希望搵美容按摩相關工作。她走進油麻地一間美容院，用普通話問：「你們請不請美容師？我會幫你賺錢。」職員說，唔請呀、扯扯扯啦，她記得：「我當時唔知『扯』點解，我話，我真的很會做，會幫你的客人打扮得漂漂亮亮，我當時自己都好靚女啊。」她稱，當時美容院老闆受不住她的煩功，試了她的手勢後發現果然正，便用6000元月薪聘請她。她返工3個月後，美容院生意上升，老闆也讚賞她，「同事話我被騙了，應該有1萬元人工，我於是叫老闆加我1000元，但佢點都唔肯加。」

「差不多同一時間，大陸的奶奶照顧我女兒出了問題，我決定把女兒接回港照顧，那就無法全職工作。」獨力照顧女兒加上各種適應問題，金曉恩一度患上抑鬱症，獲社區組織協會幫助申請綜援，「我和女兒兩人有6000多元，之後也申請到公屋，沒工作我在家時，睇亞視本港台學廣東話，也有獲資助讀神學、營養學、護理學、電腦等，98年我正式離婚。」

「離婚之後，我唔想孤獨，唔想一世咁過日子，想搵老公。1999年，我在教會認識了一個公務員，第三次結婚，沒再取綜援，也退了間公屋，同老公一齊住荃灣私樓，又有機會開美容院生意，我好感激佢。但後來佢對我有好多歧視，佢成日話你啲大陸女人無文化點點點，又話佢出錢養晒我同個女，令到我有好多埋怨。」她稱，最終因男方有外遇，婚姻維持10年，2009年又再離婚。

#### 金曉恩1997年初來香港的心態是：「香港人歧視我，我唔覺得難過。」

#### 到了2009年，回歸十多年，她第三度婚姻破裂，被一個香港人拋棄，她當時發現：「我吃了好多苦，原來我最唔受得嘅苦，係被人歧視。」

「我真係唔想被人睇死，如果在香港唔努力，會被人淘汰，我唔想將自己扮到好淒慘，我有頭腦，唔服輸。」

金曉恩努力學習之餘，也繼續很努力再找伴侶。她稱，以往曾有身家億計的大陸男人追求她，「我知道佢好有錢，但我寧願自己刻苦，也不想要這種錢，有些人要錢不擇手段，但我唔係。」

她三次婚姻失敗，為何仍相信婚姻？「我唔想單親、唔想被人睇唔起，離婚後不再結婚的話，苦毒會一直跟住你入棺材。」於是她上網識人，今次，是一個台灣商人，兩人2011年結婚至今，台商隨她來港居住，目前住在村屋，金曉恩也在兩個朋友在上水開的養生館做「能量師」，幫人做按摩紓緩牛皮癣等症狀，不懂英文的她，卡片也多了一個「Amy金」的名字，信基督教的她也是義務傳道員，會做義工探訪新移民。問到她的收入，她說：「有時有幾千蚊賺、有時無，上帝會睇住我，唔擔心。」她未有透露更多。

<figure>
<img src="https://web.archive.org/web/20210712005535im_/https://www.hkcnews.com/news_新聞/hk-discuss/2017/06/金曉恩-我和我的1997-20170610184417_437d_large.jpg" alt="">
<figcaption>金曉恩48歲時，到深圳影樓拍照留念。受訪者提供</figcaption>
</figure>

居港20年了，金曉恩可覺得自己是一個香港人？

「係，我係香港人。我係大陸個戶口都取消了，我無後路，你知道嗎？來到香港，我就係香港人」

#### 「做香港人，我覺得好自豪，香港人質素高，一就一、二就二，有時間觀念、有口碑、有信譽、有禮貌，但咁好的地方被人衝擊，香港人憤怒，唔係無理由。」她說的是近年大陸人來港的現象。

她當然知道香港人對大陸人有很多不滿，「大陸有錢人將我哋啲屋買晒，搞到我哋無得住；大陸旅客搞到我哋工作沒辦法出效率，香港人無可能無怨言。」

「上水水貨客多，我都會火滾，塞車、打尖，行兩步要停一停，香港政府真的要想辦法。」她可覺得大陸人破壞了香港人的秩序？「唔好講破壞，千祈唔好講破壞，這是歧視，大陸人來看香港，是帶住好的心態。」

回歸後1997年7月至今，共有逾94萬大陸人，經內地簽發的單程證獲批來港定居。金曉恩可會認為，香港政府應取回單程證審批權，或者削減每日150個配額，以減少大陸人來港？「特首應該同中央傾清楚啦。」

#### 她說，不單是單程證，整個治港框架，即一國兩制中的兩制、港人治港，實制上如何落實，應由特首帶頭解決，「特首應問清楚中央政府，你給我的權限有幾多，然後用他的智慧來保護香港這個地方，唔好搞到拗交、敵對，否則大陸會話港人治港唔得要收番香港啦，那香港就自己搞衰自己。」

她覺得，佔中是因為香港政府沒有好好聽香港人的聲音，「香港人作反，不要怪大陸，應怪自己的政府無能。」

「以往的特首無咩智慧，你要做香港特首，就要有經歷，你不懂大陸就不能跟大陸合作。你幫唔到香港人講嘢，反而令香港人憤怒。」

#### 「我覺得回歸20年是失敗的，因為香港同中央無法合拍得到、無一個人可以企出來做得到。現在香港選了一個女人做特首，我覺得那個女人唔掂、一定唔掂。」

金曉恩說，香港出問題在於香港政府。難道大陸真的沒有責任？銅鑼灣書店事件被指是大陸直接出手干預啊？「這個沒辦法，這是政治，邊個叫你踩敏感地方，你真的唔可以踩，這是中國大陸的底線，你明白嗎？因為你所煽動的，會動搖一個國家。」

難道香港人就不可觸碰政治？六四、七一對香港人來說，是自由、是公義。

#### 金曉恩說：「我從來唔參加六四、七一，因為我覺得，政治嘅嘢，唔係我哋可以玩。你知中國歷史上有黑暗時期，政治不可以碰、敏感也不可以講，大陸睇住你，你仲講大陸唔好，係自己攞嚟衰。大陸做畀你睇，我哋中國大陸不知幾好，你香港連本土都保護唔到，現在係大陸的軍隊來保護香港人，水源、食物是大陸供應，要學習同大陸和好，而唔係搞搞震。」

「我知有人講獨立，但香港獨立得起咩？你一嘈，大陸就話，我唔俾你食飯，咁係影響晒所有香港人。」

「大陸唔中意做，你就唔好做，生活重要、定公義重要？你要自己衡量，要有割捨。」金曉恩稱，自己沒有參加任何親中政治組織，以往曾登記做選民，但近年都沒有投票。

<figure>
<img src="https://web.archive.org/web/20210712005535im_/https://www.hkcnews.com/news_新聞/hk-discuss/2017/06/我和我的1997-金曉恩-20170610184547_c88f_large.jpg" alt="">
<figcaption>金曉恩在上水上班，她說，有時見到大批水貨客，心裡也不耐煩，「我會祈禱叫自己平靜。」圖為她在上水街頭拍攝。何君健攝</figcaption>
</figure>

1997年，金曉恩初來香港時，說過要很努力學習做香港人。2017年，她這個20年香港人，卻覺得當下的香港人，要向她學習。

「香港人有驕傲，但，不要用驕傲，要用智慧。」

#### 「我在大陸時都驕傲，做過護士、美容院老闆，唔會被人睇唔起。但來到香港，我的大陸學歷不被承認，我都係咁生存落嚟，積極迎合香港政府要求。」

#### 「的確，來港的大陸人係要迎合香港人，香港有制度、法則，這些都很寶貴。但香港人，在某些地方，也要學習了解大陸的想法、和大陸和好、迎合大陸的一套，取一個平衡。」

金曉恩一方面說香港有幾好幾好，20年前，她正是因為香港的好而移民來港；但今天，她身為香港人，卻叫香港人在某些方面配合大陸，難道她是想香港變成大陸？難道她忘記了當日來香港的初衷？1997年6月30日晚，她不是害怕香港會變成大陸嗎？

金曉恩畢竟是一個在大陸出生的人，她因為很了解大陸，知道什麼叫現實、妥協。

「以前，香港人驕傲得起，因為素質、文化、環境。但大陸現在好多地方都好過香港了，香港人卻不明白大陸，沒有歷練，經不起考驗。」

「我唔單止係香港人，仲係兩岸三地人，我生長在中國，我是香港人，我夫家在台灣，我是最有權說話的人。」

記者問她，如果有得再揀，她可會來香港？「會，雖然我捱過好多苦，雖然香港已變質。但香港人相比大陸人仍然好好，大陸人只顧自己、好多係騙子、生活不安全沒保障、人為了錢不擇手段......」

**係啦，香港人唔係只顧自己，所以香港人才要挺身發聲、要上街、要為下一代搖旗吶喊...…**

**學習做香港人，不單只是學習廣東話、排隊、不吐痰，而是學習香港人的核心價值。**

**那，離不開關心社會、離不開政治。**

**一個在大陸出生、經歷過慘痛政治運動的人，大概無法理解香港人的想法，即使她在港居住了20年。**

**她的想法，或者，香港人也難以理解。**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712005535/https://www.hkcnews.com/aboutus/#subscribe)
