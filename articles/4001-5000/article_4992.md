---
title: "20個香港人　說香港20年"
date: "2017-07-01"
last_updated: "2017-07-01 01:49:45"
author: "實習記者丘萃瑩"
category: "眾聞"
tags:
  - "回歸"
  - "回歸20周年"
  - "我和我的1997"
url: "https://web.archive.org/web/20210630160641/https://www.hkcnews.com/article/4992/%E6%88%91%E5%92%8C%E6%88%91%E7%9A%841997-%E5%9B%9E%E6%AD%B8-5009/20%E5%80%8B%E9%A6%99%E6%B8%AF%E4%BA%BA-%E8%AA%AA%E9%A6%99%E6%B8%AF20%E5%B9%B4"
original_url: "https://www.hkcnews.com/article/4992/%E6%88%91%E5%92%8C%E6%88%91%E7%9A%841997-%E5%9B%9E%E6%AD%B8-5009/20%E5%80%8B%E9%A6%99%E6%B8%AF%E4%BA%BA-%E8%AA%AA%E9%A6%99%E6%B8%AF20%E5%B9%B4"
---

# 20個香港人　說香港20年

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630193900_1e12_large.png" alt="">
</figure>

今天是2017年7月1日，香港回歸20年。記得1997年7月1日凌晨零時，香港人看着升起的中國國旗和香港特區區旗，有人興奮、有人期待、有人擔心、有人害怕、有人平靜、有人未出世......

20年過去，20個香港人訴說：

1997年，如何面對回歸？

1997至今20年，有甚麼感受？

對香港未來有甚麼期望？

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165329_16a6_large.jpg" alt="">
<figcaption>鄺小姐</figcaption>
</figure>

**鄺小姐　20歲**

1. 　1997年，如何面對回歸？

我在1997年2月出世。我長大後知道，爸爸媽媽對回歸感受唔大，可能階層問題，低下階層較重視搵食。反而有親戚覺得擔心，可能因為親戚學歷高又係有錢人，最後移民去其他地方生活。 另外，我阿媽嘅親戚有啲做過紅衛兵，對共產黨好反感，因為見到共產黨點衰。

2. 　1997至今20年，有甚麼感受？

近20年好多新移民來港、好多中港經濟交易，就好似非武裝式殖民，接收咗一個地方，將國家人民搬遷至此，令香港較容易接受新政權。睇得出內地同香港想文化融合，但香港人未必想接受內地人某啲陋習。現時中港關係變得好僵，我細個無話特別憎內地人，但最近5年出現好多關於內地人嘅負面新聞，我會心存芥蒂。

3. 　對香港未來有甚麼期望？

我覺得政府要做咗環保先，咁多屆政府都無人做，但全球都做緊環保議題，香港無可能唔做。另外，我希望香港發展多元產業，我係讀Creative Media，但見唔到香港文化工作有出路。香港其實唔係無人才，但文化工作者畢業後見到香港無出路，就會去外國發展，令人才流失。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165712_220c_large.jpg" alt="">
<figcaption>黃先生</figcaption>
</figure>

**黃先生　53歲**

我當晚睇電視，播映緊回歸交接典禮，心情幾興奮。因為香港受英國統治幾十年，終於回歸祖國。我喺內地出世，之後去英國讀博士，因為回歸先決定喺香港落地生根。我選擇住喺香港，因為工作環境和英國相似，較易適應；香港又係法治之都，較少貪腐，制度較內地更勝一籌。

近幾年香港有啲亂。我認為中央和香港的制度截然不同，雙方又互不理解，總以自己角度出發，唔會理會對方觀點。另外，雙方溝通不足，應該要多啲溝通，凝聚共識，先可以進步。我舉個例子，香港認為自己嘅制度無問題，但其實有問題，例如經濟有利於大地產商，政府唔干涉任何市場，尤其是房地產，令到樓價好貴，對老百姓不公道。

政府唔好只係諗住香港係金融中心，香港都要有工業和科技。大陸崛起，香港無改變，競爭力只會下降，應該趁機會做產業轉型。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165756_182f_large.jpg" alt="">
<figcaption>曾女士</figcaption>
</figure>

**曾女士　57歲**

回歸前夕我喺屋企，我住喺九龍城區，當時仲見到舊機場，回歸前一晚我就見到一架飛機低飛經過。我記得嗰陣英國政府撤離香港，彭Sir走啦，係中國駐守隊伍駛入香港嘅歷史時刻。英國統治香港咁耐，我對回歸係有期望，希望各方面能夠變好，經濟環境變好。

暫時嚟講，唔能夠否定當代青年有好特別嘅想法，佢哋無經歷過任何特別環境，所以有自己嘅期望，希望能夠自主自決。佢哋有理想，但思想未夠全面，佢哋無社會打滾嘅工作經驗，唔能夠從職場體驗香港社會特質，唔了解唔同階層嘅意見。基本上香港係中國一部份，唔能夠脫離。另外，民生方面的確有少許亂咗。

我期望林鄭新班子上場，唔好出現咁多亂子。民主派人士要睇返社會大氣候，唔係樣樣都反對，唔好為反而反。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165350_169f_large.jpg" alt="">
<figcaption>陳女士</figcaption>
</figure>

**陳女士　60多歲**

回歸前一晚都係正常咁過，當時會擔心香港回歸之後，六四事件或文革會重演。但驚都無用，我無錢走唔到，只可以逆來順受。

而家香港變咗銅鑼灣書店，你話，我擔唔擔心香港愈來愈多這樣的事件呢？無啦啦就畀被人捉走咗，驚都驚唔到，無錢無得走。唔講啦，可能講講吓我都被人捉走咗。

3. 　對香港未來有甚麼期望？

無期望，有咩可以期望。你話50年不變，梗係會變啦！香港日後可能隨時有陷阱，你睇高鐵一地兩檢，一陣內地公安到香港執法，你話有咩做唔出？

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165238_1a0f_large.jpg" alt="">
<figcaption>吳先生</figcaption>
</figure>

**吳先生　24歲**

1.　1997年，如何面對回歸？

當時太細，無咩印象。第一次知道回歸，係小學教唱國歌。當時我唱得好大聲，然後周圍嘅同學用奇怪嘅眼光望住我。長大之後比較明白回歸係咩一回事，心感無奈。因為1997年係轉捩點，亦係香港人民主自決的黃金機會，而上一代人錯過咗。

2.　1997至今20年，有甚麼感受？

政府官員仍然保留舊有施政思維，唔太肯做嘢。佢哋亦太自我，以為自己嘅決定一定正確，並唔係以民為本。我覺得佢哋係奴才心態，政府部門經常向中央跪低，猜度主子心意。呢個想法和思維，係梁振英上台後愈來愈嚴重。例如爭取普選，好明顯特首完全唔係企喺香港人角度出聲，而係處處奉承中央，將香港人的利益放喺最後。

3.　對香港未來有甚麼期望？

如果香港政府無民主，唔該政府民生方面做好啲。連民生都做得唔好，我哋呢代人唔會想留喺香港。例如香港讀書都無保障，每年DSE考生爭學位競爭好大，但其實好多學位畀咗內地同學。表面話國際化，但似係內地化。2047年後，香港可能係中國其中一個省，但我唔希望會咁。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165400_19c1_large.jpg" alt="">
<figcaption>周先生</figcaption>
</figure>

**周先生　76歲**

我當晚無睇電視，其實回唔回歸都一樣，英國政權同大陸政權都唔係幾好。鬼佬對香港人唔平等，因為佢哋睇唔起中國人；大陸政權又獨裁，令香港無自由。我都想移民，但無錢無條件。

學生搞運動係好，但你愈推動民主，大陸就愈收緊自由，反而仲衰過以前。以前共產黨覺得香港鍾意中國，所以唔多管我哋；點知香港人唔鐘意，要推翻共產政權，咁佢梗係管得緊啲。而家假假哋都有民主，共產黨收番就麻煩，立法會唔好拉布拉得太勁，令阿爺睇唔順眼就麻煩。

3.  對香港未來有甚麼期望？

學生表達意見無問題，但唔好佔中。佔中維持秩序嘅警察都係人，都有老婆仔女，雙方受傷都唔太好。示威遊行和氣就好，可以靜坐和罷課，但影響民生就唔好啦！好似立法會咁，民主派拉布，阻住民生發展，基建停咗幾年，價錢又因為通漲升高，納稅人又要比多啲錢。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165653_3b25_large.jpg" alt="">
<figcaption>余先生</figcaption>
</figure>

**余先生　18歲**

1.  1997年，如何面對回歸？

我4、5歲左右先知道回歸呢件事，當時父母話好多人移民，佢哋擔心內地體制入主香港後，政府會變得專制，失去法治精神。加上內地發生六四事件，令好多人好驚事件重演。我父母心態較開放，唔太驚，最後留在香港。

2.  1997至今20年，有甚麼感受？

對回歸無感受，因為我同大陸聯繫唔大，由細到大都喺香港生活，覺得自己係香港人，但又唔討厭大陸。如果你好唔鍾意大陸，就有可能對回歸好反感；或者好愛大陸先會覺得回歸開心，但我兩者都唔係。

我覺得社會撕裂好嚴重，分裂為一方人支持政府，一方人反對政府。但係，有啲人太唔理性，以偏概全，政府有時未必錯晒，有時可能雙方都有錯。香港人太鍾意批評，我覺得批評本身無問題，但係你想為佢好而批評，定為咗踩佢而批評呢？當然，政府都要擺出更願意同市民溝通嘅態度，例如普選，我明白要有框架，慢慢改善；但接受框架嘅人都唔應該畫地為牢，要諗日後點樣進步。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165720_a734_large.jpg" alt="">
<figcaption>趙先生</figcaption>
</figure>

**趙先生　44歲**

1.  1997年，如何面對回歸？

好正常咁過，回歸中國又唔會驚，香港係中國領土，回歸好正常。對我嚟講無咩大影響，無特別討論呢件事。

2.  1997至今20年，有甚麼感受？

中央和香港嘅衝突多咗，但都無可避免，兩班人嘅統治觀念唔同、文化唔同，香港一時好難接受中央嘅思想。中港矛盾較以前激烈，咁又難怪，你諗吓香港人1997年上到大陸消費，有錢咪好似大爺咁；依家變咗內地人發達，人哋落嚟消費，咪又係大爺咁款，但香港人唔鐘意。其實你點對人，人點對你。民生和經濟，政府一向都唔係點幫到市民。三屆特首，施政都無咩驚喜。

3. 對香港未來有甚麼期望？

我希望取消強積金，我唔明白點解自己嘅錢，要拎去畀銀行佬賺。強積金都保障唔到我退休生活，有時仲可能蝕錢，咁不如我自己儲蓄。政府一係幫我哋儲蓄仲好，每年有利息，起碼一定唔會蝕。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165747_2a71_large.jpg" alt="">
<figcaption>吳女士</figcaption>
</figure>

**吳女士　66歲**

1. 1997年，如何面對回歸？

我喺屋企睇電視，睇港督彭定康坐船離開。當時心情好複雜，唔知我嘅將來會點，唔知道呢個轉變會點。50年不變都係得個講字，講咗之後會唔會成真，我都唔知道答案。共產黨係我哋唔熟悉嘅政權，一個不確定嘅政權，不清楚他會做什麼，呢個政權本身太神秘，無人會知道佢會點做。

而家香港人都好清楚中共曾經做過嘅事，依家可以睇到香港前景，諗到香港未來會發生咩事。不論你喜唔喜歡、接唔接受、離唔離開，有20年經驗，香港人會知道點樣決定自己人生路向。邊個做中國國家主席好重要，因為佢可以控制一切，操控香港發展。呢個都係中國政權特色，以少數人，控制絕大部份人。香港將來發展如何，就要睇中國係邊個統領。

我希望管治者要有智慧、有良心、言行正直，唔好為個人利益而無所不為。如果香港政府質素差，香港就會無希望。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165739_2335_large.jpg" alt="">
<figcaption>陸先生</figcaption>
</figure>

**陸先生　30多歲**

我喺屋企睇電視，睇住交接儀式。當時年紀仲細，無咩感受，爸爸媽媽都無講過回歸心情。

2. 1997至今20年，有甚麼感受？

我覺得香港發展得唔錯，經濟好咗；但政治差咗，效能差咗，多咗反對聲音。政府政策未必顧及所有人，忽略咗中產階層。民生還可以，都會減稅。最嚴重係每年樓價係咁升，中產永遠追唔到樓價升幅。

我希望不同政見的人，少啲爭拗，而家太多把聲啦，有時意見亦太強硬，政府應該做好啲溝通工作。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165226_2335_large.jpg" alt="">
<figcaption>曾小姐</figcaption>
</figure>

**曾小姐　30歲**

我當時睇緊新聞，心情無咩特別，因為細個無政治意識，覺得回歸係順理成章。爸爸媽媽都只係同我講，香港返番中國，我當時對回歸都無咩認識。

我感受好負面，制度變為人治，可能係中國人嘅劣根性。回歸以來，幾個特首都係聽晒中央話，將特首個人利益與中央關係，放喺香港人之上。中央亦太干預香港政治，例如每次政改態度都好強硬，無轉彎餘地，又唔肯同香港人傾共識。

我無期望，唔覺得林鄭上場會有咩分別。我諗政府都係好似清朝慈禧和皇帝嘅關係，慈禧就係中央，係背後操控一切；林鄭就係執政嘅傀儡皇帝。民生方面，最重要當然係穩定樓價，依家樓價貴得瘋狂。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165804_24e8_large.jpg" alt="">
<figcaption>馬女士</figcaption>
</figure>

**馬女士　40多歲**

1997年7月1日凌晨時有睇電視，一家人一齊睇回歸交接，但無討論回歸嘅事。我無特別感受，因為係歷史事實，香港是中國一部分，亦唔會特別開心。

我覺得政治情況變差，政黨將好多事情政治化，與97前唔同。我覺得議員喺立法會多次拉布太過火，唔應該影響民生。我覺得政黨的行動為選票而做、為政治前途而做。唔似以前咁，大家都注重經濟，為改善自己生活而努力。

政治問題唔好再惡化，應該諗點做好香港發展。政黨都要多為市民著想，唔好只為選票做事。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165409_180e_large.jpg" alt="">
<figcaption>梁先生</figcaption>
</figure>

**梁先生　18歲**

過咗回歸我先出世，父母好少講呢件事，可能因為佢哋係低下階層，重視生活多過政治。佢哋有講過前一晚睇電視，心情唔太驚，因為無錢都無得移民，只可以慢慢接受改變。

我喺香港出世，生活咗咁多年，都無乜留意回歸，對回歸無咩感受。今年只係聽過政府用好多錢搞慶祝活動，活動比往年多，被議員批評浪費金錢。但我又無咩參加呢啲活動，又唔知道政府搞咗咩類型活動，唔知咁多錢用咗去邊。

我有踢波，我覺得香港忽略咗體育發展。政府口講要發展體育，但又要拆灣仔運動場、收番傑志訓練中心，我希望政府真係投放更多資源發展體育。另外，社會太偏激，只要你話政府某方面做得啱，已經被人話撐政府，市民應該理性啲。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165702_2535_large.jpg" alt="">
<figcaption>陳女士</figcaption>
</figure>

**陳女士　73歲**

我記得當晚睇電視、睇煙花，心情好高興。有菲律賓親戚專程返港慶祝回歸，一齊睇電視。

我認為香港福利發展得好好，非常滿意，老人睇醫生好平、又有醫療劵，老人家無辦法要求咁多。

民主派不知足，成日搗亂立法會，不斷拉布。我希望佢哋安靜啲，協助制訂民生政策。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165249_259e_large.jpg" alt="">
<figcaption>陳先生</figcaption>
</figure>

**陳先生　68歲**

1.   1997年，如何面對回歸？

我無咩心情，我喺內地出世，一直當自己係中國人，香港回歸祖國好正常。

我話香港無變呢，就呃你嘅。我就唔想提政治，唔係怕得失邊個，而係市民一向都改變唔到政局。反而覺得人與人之間嘅關係好冷淡，街上又多咗騙案，例如我經常坐喺銅鑼灣某廣場休息，有啲人走過嚟閒談，就同我講無錢搭車，最終我發現佢哋都係騙徒。人與人之間嘅關係只有利益，可能係富裕社會嘅後遺症。

我希望每個香港人都可以得到溫飽和開心。香港貧富差距很大，雖然有人富裕，但都有好多人生活得好苦。以銅鑼灣和北角為例，銅鑼灣係消費區，當然冠冕堂皇；北角就好多舊樓。深水埗同旺角都係好例子，一個窮人集中地，一個旺區。林鄭月娥上台，希望佢幫多啲窮人。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165341_8527_large.jpg" alt="">
<figcaption>關小姐</figcaption>
</figure>

**關小姐　22歲**

當時只得2歲，無咩印象。只記得爸爸驚回歸香港會唔同咗，但我哋無能力離開香港。

對回歸無咩特別感受，回歸都係儀式為主，唔覺得回歸同我有切身關係。20年來，感受唔到香港有咩變好咗；反而諗到多啲壞轉變，例如生活各方面赤化，大學學位內地人佔多，好少本地人；主流媒體用比較大陸的字眼，就好似「二奶」變「小三」，將譯名「希特拉」改為「希特勒」。

其實維持不變已經好好，再收窄香港的法治或自由，難以想像變成咩情況。我覺得中央而家太干涉香港政治，以前好少中央官員企出嚟講香港有咩做得唔啱、點樣破壞一國兩制。而家仲要有釋法，將法律講到好死，抹殺法律和人情的空間，中央明顯干預香港法治。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165317_1da3_large.jpg" alt="">
<figcaption>黃女士</figcaption>
</figure>

**黃女士　84歲**

我有睇電視，仲記得回歸當日落大雨，彭定康搭船離開，佢個女唔捨得而喊。面對回歸，我當然都驚，唔知知道共產黨會點樣統治香港。我個仔當年就移民去澳洲，過咗兩年見到香港無咩事發生，先返香港生活。我都想走，但我仲要喺香港打工養另外兩個仔。

大陸專制政權，到香港回歸20年，都唔算有太大干預。但佢話50年不變，都預計到會愈來愈收窄自由，我年事已高，應該就睇唔到呢個情況，但年輕一代就慘。

我老啦，無咩期望。但香港樓價太貴，日後人口都會愈來愈多，政府一定要多建房屋，令香港市民有啲保障。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165304_10c4_large.jpg" alt="">
<figcaption>陳先生</figcaption>
</figure>

**陳先生　50多歲**

我當晚有買叉燒慶祝，好似大時大節慶祝。我喺香港出世，但自小覺得自己是中國人。管治還管治，國籍唔會混淆。但都有少少擔心，中國可能對香港好專制，但董建華政府班子，好多官員都係奉行英國管治風格，所以都接受到。

我覺得香港交通網絡幾完善，而家又話建設第三條機場跑道。政治方面，我唔覺得中央干預得多，多干預就會進駐軍隊入香港啦。最衰係梁振英上台，佢做得唔好，議員就係咁拉布，通過唔到政策，中央最唔應該就係挺梁振英。

我希望政府官員多與立法會議員溝通，令運作暢順，通過更多政策。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165730_e53b_large.jpg" alt="">
<figcaption>馬先生</figcaption>
</figure>

**馬先生　16歲**

回歸時我仲未出世，對上一次大型慶典（5年前）先知道回歸這件事。父母無提及過回歸心情，但有講過當年有移民潮，好多人擔心香港回歸後嘅經濟發展，父母某啲朋友都係因此移民。

對回歸無咩感受，一來我對政治較冷淡，加上年年都有回歸慶典，都無咩特別值得慶祝。年年慶典都差唔多，唔覺得回歸20周年有咩特別。

經濟方面，政府應投放更多資源，制訂福利政策，幫助貧窮人士。政治方面，我對政治較冷感，對民主無特別大期望，亦睇唔到民主有無出路。

<figure>
<img src="https://web.archive.org/web/20210630160641im_/https://www.hkcnews.com/news_新聞/hk-discuss/2017/06/我和我的1997-20170630165814_25e9_large.jpg" alt="">
<figcaption>郭先生</figcaption>
</figure>

**郭先生　44歲**

我喺屋企睇電視，記得當時有放煙花。心情無特別，香港始終係中國的領土。回唔回歸無乜所謂，呢啲都係政府嘅事，我都改變唔到，所以唔會有感覺。

我覺得整體發展都OK，無咩大問題。政治無得改變，我就唔評論，但我覺得反政府聲音屬小部分人。但係樓價太高就係問題，根本貴到買唔起，市民好痛苦。

最緊要係降低樓價，希望政府唔好再傾向幫大財團，令市民無辦法安居樂業。起碼都要建多啲公營房屋，令更多人有屋住，唔使捱貴租及劏房。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630160641/https://www.hkcnews.com/aboutus/#subscribe)
