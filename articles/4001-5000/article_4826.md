---
title: "地產經紀入行20年：「希望永遠係1997」"
date: "2017-06-24"
author: "記者盧曼思"
category: "眾聞"
tags:
  - "我和我的1997"
  - "地產代理"
  - "Q房網"
url: "https://web.archive.org/web/20210712005715/https://www.hkcnews.com/article/4826/%E5%9C%B0%E7%94%A2%E4%BB%A3%E7%90%86-q%E6%88%BF%E7%B6%B2-%E6%88%91%E5%92%8C%E6%88%91%E7%9A%841997-4826/%E5%9C%B0%E7%94%A2%E7%B6%93%E7%B4%80%E5%85%A5%E8%A1%8C20%E5%B9%B4%EF%BC%9A%E3%80%8C%E5%B8%8C%E6%9C%9B%E6%B0%B8%E9%81%A0%E4%BF%821997%E3%80%8D"
original_url: "https://www.hkcnews.com/article/4826/%E5%9C%B0%E7%94%A2%E4%BB%A3%E7%90%86-q%E6%88%BF%E7%B6%B2-%E6%88%91%E5%92%8C%E6%88%91%E7%9A%841997-4826/%E5%9C%B0%E7%94%A2%E7%B6%93%E7%B4%80%E5%85%A5%E8%A1%8C20%E5%B9%B4%EF%BC%9A%E3%80%8C%E5%B8%8C%E6%9C%9B%E6%B0%B8%E9%81%A0%E4%BF%821997%E3%80%8D"
---

# 地產經紀入行20年：「希望永遠係1997」

1997這4個數字，是香港人的身分識別。   
 每一個香港人，對1997都有一份濃濃的感覺；   
 每一個香港人，都有一個屬於自己的1997故事。

有一些香港人，1997，   
 是他人生的轉捩點，   
 成長路上一個不能忘記的密碼，   
 是喜也好，是悲也好，   
 已是20年的光景。

從獅子山上看着看着，   
 燈光中一個又一個的香港故事，   
 交織出一道1997至2017的香港風景線。

這20年間，   
 維多利亞港上空多了一抹紅霞，   
 彌敦道的繁華多了一陣吵鬧，   
 夏愨道被賦予了一種全新意義，   
 銅鑼灣卻多了一陣惶恐。

維園的普選冀盼年復年，   
 深水埗老百姓望穿秋水，   
 旺角街頭的年輕男女，在令人眼花的霓虹燈之間，   
 開始探索2047。

回望1997，   
 十年人事幾番新，   
 廿年，翻了幾番，   
 回頭已是百年身。

<figure>
<img src="https://web.archive.org/web/20210712005715im_/https://www.hkcnews.com/news_新聞/hk-discuss/2017/06/陳振興-地產代理-我和我的1997-20170623182520_1ee8_large.jpg" alt="">
<figcaption>1997年入行的地產代理陳振興，目前管理Q房網半山區兩間分行。他說，現在入行的代理多有大學學歷，「但佢哋唔似我哋當年，識得靈活搵生意，有時只會怨前輩唔教導。」何君健攝</figcaption>
</figure>

**1997年入行的地產經紀，對20年前的香港，念念不忘。**

**就好像香港人念念不忘回歸前，夕陽無限好。**

**1997年，是很多地產經紀最風光的日子，雖然曇花一現。**

**在香港做地產，似乎不愁機會。過去十多年，地產經紀改為擁抱來港買樓的大陸客，他們在大陸人身邊的日子，感到有點兒像回到1997。**

**也看到1997年前的香港，才是真正的香港。**

**但畢竟有些東西，回不了過去。**

Q房網半山店營業經理陳振興，1997年23歲入行做地產經紀，當年他住牛頭角下邨，在一間龍頭地產大行的淘大花園分行上班，「入行，因為我讀書少。」他中五畢業後上門推銷收費電視，眼見做地產經紀的朋友搵錢易過借火，便決定轉行。

他在1997年1月上班，「我返工第一日已經帶客睇樓，個客睇到第三間就成交，係淘大花園建築面積371呎單位，成交價大約100多萬元。我記得個買家係首次置業，知道個市好旺，怕中間有波動就好爽快，而賣家就想套現換個大單位。」

陳振興憶述他美好的1997，「返工第一個月，做咗3、4單生意，月入3萬多元，同以前做sales月賺1萬蚊無得比。我當時同自己講，應該好快儲到第一桶金買樓。」

「1997年樓市好旺，加上可以借九成按揭，香港人買樓嘅心態係本死無大害，有時今個月買，下個月就賣出，轉手即賺十幾萬，成日都有。」

地產市道瘋狂，城中有不少奇聞趣事，「我記得有個寡婦，佢當年買嘅每一個單位都係市場新高，我哋聽到會話：『唔係呀嘩，咁高嘅價錢都買。』最神奇係佢喺97年底爆煲前，放晒手上10多間單位，每間賣出都有錢賺，真係行運。佢好聽個女經紀話，經紀叫佢買乜都聽。」

「那個年代，客人同經紀嘅關係好好，客人會當經紀係神，因為經紀都可以買樓，客人要同經紀維持好關係，經紀先肯畀貨你，所以97年經紀地位好高。」陳振興說，自己1997年入行時，手頭根本沒錢買樓，自己又係新仔一名，一班炒樓的資深經紀根本唔受佢夾錢玩，「事後諗番，如果我93、94年就入行，係97年炒樓浪潮中，死梗。」1997年高峰時，他這個新仔試過月賺15萬至20萬元，但在其他同時炒樓的經紀眼中，十幾廿萬上落，只係芝麻綠豆。

當年人人賭仔心態：「我啲師兄師姐，自己炒，或者同炒家合作一齊炒。1997年無任何規管，以前啲客買樓唔係傾價，而是簽定張無銀碼嘅支票畀經紀，份合約都簽埋但無內容，代理一有新盤或筍盤報畀個客，客人OK就即去馬。」

「有啲經紀會同客人夾份買樓，客人都好醒目問經紀：『不如我預你一、兩成？』客人想拖經紀落水，希望經紀會因為自己有夾錢，更加落力sell個盤。層樓係用客人名字，夾份係講個信字，有些人或者會喺律師樓寫文件證明。」

「1997年做地產經紀，唔單止成日魚翅撈飯，有啲炒家仲會請經紀去夜總會夜夜笙歌，有舞齊齊跳、有樓齊齊炒、有錢齊齊搵。」

#### 「我有啲師兄師姐，佢哋嘅心態，永遠停留係1997年，那是他們最風光的日子。」

<figure>
<img src="https://web.archive.org/web/20210712005715im_/https://www.hkcnews.com/news_新聞/hk-discuss/2017/06/我和我的1997-陳振興-地產代理-20170623182458_2674_large.jpg" alt="">
<figcaption>「超級平台，超級明星」？陳振興說，入行做地產經紀，因為自己學歷不高，選擇不多。何君健攝</figcaption>
</figure>

1997年底樓市爆煲，陳振興記得初期並非人心惶惶，「當時好多人唔信，覺得跌只係短時間，客人和經紀好多都話：『沒問題、無嘢嘅，只係跌一陣』，賭仔心態係一直等，但愈等愈禍，個市不斷跌，有人撐得好辛苦，頂唔順要賤價賣樓，結果出現骨牌效應，全城劈價。」之後1998年金融風暴、2000年科網爆破，報紙上都是「負資產」湧現、失業、破產、妻離子散、燒炭、跳樓的新聞，「好多經紀好慘，攬得太多樓上身。」

1997年香港住宅一手及二手註冊成交宗數，錄得17.9萬宗；2003年跌至7.3萬宗；2007年一度回升至12.5萬宗；2016年只有5.8萬宗。1997年地產經紀不需要考牌，地產代理約3萬人，1999年《地產代理（發牌）規例》生效並發出第一批地產代理牌照，經紀人數跌至1.4萬人。自2006年樓市開始復蘇，經紀人數不斷上升，去年持牌地產經紀人數為3.7萬。經歷97地產狂潮之後，政府收緊對經紀監管，例如買樓需要申報，打擊經紀抬價炒賣等行為。

#### 陳振興慶幸1997年自己無錢買樓逃過大難，時也命也可以繼續做經紀搵食，「對我嚟講，跌市唔係咁緊要，最緊要有成交。個市曾經係好低迷，但有人信會反彈，唔少人會出來搵嘢買，所以我有得繼續做。」

淘大花園是陳振興的地頭，他最難忘當然是2003年沙士，「真係驚呀，無返工，唔敢返，好危險啊，有客放盤我都唔理，命來的。我記得淘大樓價跌到幾十萬元就可以買到一間400多呎。」 疫潮中段，有相熟行家介紹他轉去半山做，他從此離開淘大。

「由1997年至2003年，很多地產經紀捱唔住離開了行業。老實講，我讀到中五，可以做啲乜？呢行搵錢真係快。我曾經有諗過轉行做股票，但又要重新學過，數字要掌握得好快，我諗我未必做到。」

<figure>
<img src="https://web.archive.org/web/20210712005715im_/https://www.hkcnews.com/news_新聞/hk-discuss/2017/06/沙士-20170623183255_137f_large.jpg" alt="">
<figcaption>陳振興沙士時，離開了他發跡的淘大花園，之後轉到半山搵食。蘋果日報圖片</figcaption>
</figure>

沙士之後大陸自由行來港，香港進入大陸人來買樓的「黃金期」，地產經紀又有新一浪機會，而這個浪持續至今。

「最有錢的大陸人，在香港回歸初期便來港買樓，並且申請香港身分證，方便佢哋去其他國家。回歸十年後經投資移民來港的，並不是最有錢那批。」

「大陸人鍾意新樓、屋苑，大陸的樓宇管理差，佢哋覺得20年嘅樓已經好舊。初期來買的，唔鍾意山頂，唔想上斜，後來知道馬雲等富豪都買咗山頂，先至接受。」陳振興熟悉半山區行情，「我有幾個客本來係大陸人，香港上市公司的高層......而家都變咗香港人。」他說，行家之間有時會打趣說，九龍站一帶的屋苑，有不少大陸人置業，「究竟大陸人係咪一早收到風那兒會建高鐵站？定係高鐵站選在那兒，是因為大陸人聚居？」

他心裡雖然有問題，但跟做大陸人生意，最緊要學識一樣嘢：唔好問咁多。

#### 「點解個大陸客來港買樓、買來做乜、佢係咪識得乜總乜高幹呀，呢啲佢唔講，我唔會問。佢哋嘅搵錢使錢方法，我盡量唔想知，因為敏感。知得多的話，佢就唔同你做生意。我哋做經紀，盡量唔可以知道佢哋太多嘢，呢個係事實。」但他和行家都發現，大陸人在港買的物業，甚少放租，有些單位買入後甚至長久丟空，但他都從不過問。

陳振興最記得一個大陸客人，「佢鍾意用現金買樓，但唔信地下錢莊，佢有好多員工，每次成交搵20至30個人，每人帶100萬人民幣現金過關交去香港的銀行，員工有免費機票來香港，有地方住，又有錢去玩。」

他說，近年大陸人來港買樓，有另一現象：「佢哋唔用自己個名，A君會搵B君出來幫手買樓，A控制到B，通常B都係新香港人，原因係A唔想其他人知道佢喺香港嘅資產。」

陳振興要管理Q房網一間在香港大學附近的分行，不少客人是港漂，「以前來港留學的大陸人講國語，而家講英文。10幾歲屋企人畀錢買1000萬元嘅樓，佢哋都醒，見香港2厘利息，願意做按揭，寧願將錢放係大陸銀行有4厘利息。」

他說，目前的客人中，大陸人佔兩成。大陸人係咪好難服侍？「奄尖程度跟香港人差唔多，有時大陸人反而比香港人更豪爽，睇樓好快扑槌。有個客來睇樓，會鬧佢下屬喺香港唔好亂過馬路，因為要罰錢。有啲都會請我哋食魚翅，佢哋通常叫好多嘢食，慣咗。」

#### 「大陸人最特別，係靠關係行先，人脈好重要，經紀接生意都靠一個介紹一個。」

陳振興在2015年離開做了18年的龍頭大行，加入中資企業Q房網，希望多做大陸客生意，「Q房網在中國做開生意，在港開分公司，大陸人認識它，來香港買樓的話很可能會幫襯番。」他覺得，未來的香港樓市，大陸人仍佔相當一部分。

<figure>
<img src="https://web.archive.org/web/20210712005715im_/https://www.hkcnews.com/news_新聞/hk-discuss/2017/06/20170623183308_19e1_large.jpg" alt="">
<figcaption>上月荃灣新盤「海之戀」開售，多人排隊的場面令人回想1997，但樓價已不能跟20年前相比。網上圖片</figcaption>
</figure>

43歲的陳振興做了地產經紀20年，他覺得，繼續做落去仍有機會，「做呢行，唔好理升跌，有成交就得。加上我2005年才首次買樓，高峰時都係得兩間，而家得一間，從來沒炒過，先至可以繼續做落去。」

全力吸大陸客的同時，陳振興在大陸人身上，看到1997年的香港。

#### 「香港人經歷過咁多風風雨雨，而家買樓審慎咗好多。但對大陸人來說，大陸樓價不斷升，他們似乎未見過跌市風浪。大陸人買樓嘅心態，好似1997年的香港人，唔驚有問題出現。」

陳振興說自己「唔關心政治」，但他接觸大陸客十多年，開始發現香港的好處，「大陸人話，香港係法治地方，收樓唔容易，但喺大陸話收就收，大陸人來香港買樓為咗安心。不過，近年佢哋都感覺到，香港其實唔係咁安全。」

近年本土意識興起，有些香港人覺得，大陸人來港買樓，進一步推高樓價。加上中資高價投地，「麵粉價」屢創新高，估計未來一段日子樓價難以會回落，置業成為香港人遙不可及的夢。陳振興1997年入行做的第一單生意、淘大花園371呎單位，成交價100多萬元。今天呢？網上資料顯示，淘大371呎一個放盤單位，今年4月以430萬元成交。

陳振興認為：「香港的問題係地唔夠，說大陸人買樓的現象，其實，全世界都係咁。」至於年輕人買不起樓、基層住劏房等，他認為源於香港土地問題由來已久，「以前啲人都係咁。」不能將矛頭單一指向大陸人。

#### 「有大陸人曾經問我，大陸都幾好呀，而家大陸好多人都搵到錢，正如英國管治香港時，香港人都搵到錢一樣，點解你哋香港人咁抗拒大陸？」

港人本土意識興起，會否影響大陸人來港置業？「唔會，因為佢哋買樓未必喺度住。」他說，2014年佔領運動時，「大陸人因為驚政局不穩，怕中央會干預香港、怕亂而唔來港買樓。佢哋有無鬧香港人？無啊，只係有個地產大行高層走去佔領區，罵人阻住佢做生意，被人影了相。」

#### 陳振興是一個地產經紀，做生意最緊要，「從一個商人的角度，香港，最緊要係穩定。1997年之前，社會好穩定。我雖然無政治立場，但我覺得以前英國人做嘢係有邏輯。」

#### 「我哋之所以有大陸人的生意做，因為香港有法治、有保障、有制度、有食品安全，希望呢啲唔好無咗。」

「香港人最叻，係食腦、靈活、圓滑、走位，我呢一輩地產經紀係靠咁樣搵食。」

「就好似以前彭定康，識做吓騷食吓蛋撻，點解而家啲官，連做吓樣都無？」

「我希望香港，可以繼續係1997年或之前嘅香港。」

<figure>
<img src="https://web.archive.org/web/20210712005715im_/https://www.hkcnews.com/news_新聞/hk-discuss/2017/06/地產代理-陳振興-我和我的1997-20170623182559_1b93_large.jpg" alt="">
<figcaption>陳振興說，Q房網的經紀可使用公司的樓盤大數據庫，為客人揀樓時更方便，「不像其他大行，每區分行各自做，無得分享資料。」何君健攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712005715/https://www.hkcnews.com/aboutus/#subscribe)
