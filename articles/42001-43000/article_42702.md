---
title: "從Mirror 狂熱看你不得不學的「英雄旅程」故事法"
date: "2021-06-25"
last_updated: "2021-06-29 13:34:11"
author: "專業和你傾"
category: "眾說"
tags:
  - "「英雄旅程」故事法"
  - "英雄旅程"
  - "MIRROR"
url: "https://web.archive.org/web/20210924102519/https://www.hkcnews.com/article/42702/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-mirror-42889/%EF%BF%BD%EF%BF%BD%EF%BF%BDmirror-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/42702/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-mirror-42889/%EF%BF%BD%EF%BF%BD%EF%BF%BDmirror-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 從Mirror 狂熱看你不得不學的「英雄旅程」故事法

<figure>
<img src="https://web.archive.org/web/20210924102519im_/https://www.hkcnews.com/news_新聞/hk-discuss/2021/06/專業和你傾-MIRROR-20210625132913_14a0_large.png" alt="">
</figure>

【撰文：職場培訓導師「言」燒爸 】

星戰、少林足球、復仇者聯盟、龍珠、男兒當入樽、全民造星系列（特別係造星3）同埋 [Mirror](https://web.archive.org/web/20210924102519/https://www.instagram.com/mirror.weare/?hl=zh-hk) 出道到紅爆，有咩共通點？點解咁好睇？唔准諗即刻答！其實以上全部都引人入勝，某程度係有得解。以題目主角為例，除左每個人都可以獨當一面，其實最吸引人係佢哋出道至今嘅各種起跌同埋不斷蛻變，努力追尋夢想卻又偶爾碰釘，不同節目內外不乏「敵人」、「同伴」同「師父」，觀眾好似睇住「佢哋大」。筆者一路follow 就發現佢哋呢個好似真人騷嘅過程好切合「英雄旅程」（Hero’s journey）當中嘅方程式，其實一開頭講的所有電影、漫畫同真人故事都呈現着相似套路。

<figure>
<img src="https://web.archive.org/web/20210924102519im_/https://www.hkcnews.com/news_新聞/hk-discuss/2021/06/英雄旅程-「英雄旅程」故事法-MIRROR-20210623211857_2aab_large.jpg" alt="">
</figure>

### 「英雄旅程」由來

英雄旅程係 [敘事學](https://web.archive.org/web/20210924102519/https://zh.wikipedia.org/wiki/%E6%95%98%E4%BA%8B%E5%AD%B8) 和 [比較神話學](https://web.archive.org/web/20210924102519/https://zh.wikipedia.org/wiki/%E6%AF%94%E8%BE%83%E7%A5%9E%E8%AF%9D%E5%AD%A6) 中一種公式，好多電影或戲劇都採用呢個說故事架構。有傳話人類學家 [愛德華·伯內特·泰勒爵士](https://web.archive.org/web/20210924102519/https://zh.wikipedia.org/wiki/%E7%88%B1%E5%BE%B7%E5%8D%8E%C2%B7%E4%BC%AF%E5%86%85%E7%89%B9%C2%B7%E6%B3%B0%E5%8B%92) （Sir Edward Burnett Tylor）始於18世紀觀察神話故事，發現當中都有類似架構，之後唔同學者陸續推出一啲神話敘事理論，直到神話學家 [約瑟夫·坎伯](https://web.archive.org/web/20210924102519/https://zh.wikipedia.org/wiki/%E7%B4%84%E7%91%9F%E5%A4%AB%C2%B7%E5%9D%8E%E4%BC%AF) （Joseph Campbell）提出英雄旅程公式，有系統地列出不同步驟，甚至好多人都知道星戰導演講過，冇呢個理論就唔會有呢套電影。發展到後期，好多編劇都會採用12步曲去描述故事，你會發現文章一開始提到嘅電影，甚至造星3同Mirror 都係一個活生生例子。

### 「英雄旅程」12個階段

<figure>
<img src="https://web.archive.org/web/20210924102519im_/https://www.hkcnews.com/news_新聞/hk-discuss/2021/06/Joseph%20Campbell-英雄旅程-「英雄旅程」故事法-20210623211956_2f20_large.png" alt="">
</figure>

1. 平凡世界：冇咩特別，平常地做平常人

1. 冒險的召喚：簡單講，想行出 comfort zone

1. 接受或拒絕：簡單講，comfort zone 跳出跳入，可能係自己不足或者事與願遺想放棄

1. 遇上智者／師父：遇上啟蒙或指導佢嘅人

1. 跨越門檻：終於行出第一步，展開奇妙旅程（Sor！最近同阿囝去完迪迪尼）

1. 試煉、盟友、敵人：唔駛解釋啦，次序不拘

1. 最深試煉：簡稱打大佬

1. 苦難折磨：幾經辛苦勝利或者撻Q 衰咗但又唔死得晒

1. 獎賞：有歷煉之後得到勁武器／新招或者完勝後得到寶物

1. 歸返之路 : 可能係打爆機準備回程或者再接再厲打大佬

1. 復甦：經歷咁多，個人升呢蛻變或者有新領悟

1. 帶着萬靈丹歸返：返去但世界從此唔一樣

1. 利申：不同書籍或文章有少許出入但大方句相似

### 「英雄旅程」啟示

<figure>
<img src="https://web.archive.org/web/20210924102519im_/https://www.hkcnews.com/news_新聞/hk-discuss/2021/06/英雄旅程-「英雄旅程」故事法-20210623212017_adf7_large.jpg" alt="">
</figure>

呢12階段嘅套路係咪熟口熟面呢？大家可嘗試逐一對號入座。當然，有人可能話唔係！係因為姜濤好吸引！阿Jer好唱得，Lokman 好跳得……下刪千字而我都認同。不過你又不得不承認正因為佢哋不斷遊走呢12階段甚至不斷循環，令本身有才華嘅佢哋更好睇 （筆者超期待梁祖堯同佢哋套《調教你MIRROR》！）身邊好多創業或發展理財事業嘅朋友，經常要向客戶、夥伴、招攬對象及同事等，說自己或公司嘅成功故事，如果您把自己經歷，花點心思識套用呢個講故事套路，甚至適當配合幽默感 [（2招提昇幽默感 – 周星馳與吳孟達的搞笑技巧）](https://web.archive.org/web/20210924102519/https://2beguru.com/2%e6%8b%9b%e6%8f%90%e6%98%87%e5%b9%bd%e9%bb%98%e6%84%9f-%e5%91%a8%e6%98%9f%e9%a6%b3%e8%88%87%e5%90%b3%e5%ad%9f%e9%81%94%e7%9a%84%e6%90%9e%e7%ac%91%e6%8a%80%e5%b7%a7/) ，效果肯定會截然不同！快拎紙筆自己試吓啦！

最後想分享題外話，筆者在資料搜集時睇到句好正：神話背後的原型，其實反映人類於人生中最本質的渴望，而滿足呢個渴望需求，正係神話、小說、電影甚至真人show永恆的劇本公式，「滿足平凡人在平凡一生中成為不平凡的渴望。」如果你都有渴望「不平凡」都係追夢人。追夢人，加油！

**作者簡介：** 「言」燒爸 ，熱愛培訓事業的80後，推崇棟篤笑式演講風格。喜歡透過言語感染其他人，專長於團隊合作、銷售技巧及個人突破培訓，於上市公司擔任高級經理，曾獲業界獎項。最初視別人為培訓對象，後來發現自己才是學員。現在人生目標是為兒子立下對生命熱誠的榜樣。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210924102519/https://www.hkcnews.com/aboutus/#subscribe)

---

![博客 | 專業和你傾](https://web.archive.org/web/20210924102519im_/https://www.hkcnews.com/uploads/avatars/88429582-e9f9-4fb6-aa3a-a559ac157714.png?1364096645)

**博客 | 專業和你傾**

【專業和你傾】十二個專業團體輪流執筆
