---
title: "【專訪】民主老兵單仲偕　首入獄料失議席　冀民主派新一代續選立會"
date: "2021-06-14"
author: "記者曾港深"
category: "眾聞"
tags:
  - "單仲偕"
  - "葵青區"
  - "DQ區議員"
url: "https://web.archive.org/web/20210712062651/https://www.hkcnews.com/article/42335/%E5%96%AE%E4%BB%B2%E5%81%95-%E8%91%B5%E9%9D%92%E5%8D%80-dq%E5%8D%80%E8%AD%B0%E5%93%A1-42335/%E3%80%90%E5%B0%88%E8%A8%AA%E3%80%91%E6%B0%91%E4%B8%BB%E8%80%81%E5%85%B5%E5%96%AE%E4%BB%B2%E5%81%95-%E9%A6%96%E5%85%A5%E7%8D%84%E6%96%99%E5%A4%B1%E8%AD%B0%E5%B8%AD-%E5%86%80%E6%B0%91%E4%B8%BB%E6%B4%BE%E6%96%B0%E4%B8%80%E4%BB%A3%E7%BA%8C%E9%81%B8%E7%AB%8B%E6%9C%83"
original_url: "https://www.hkcnews.com/article/42335/%E5%96%AE%E4%BB%B2%E5%81%95-%E8%91%B5%E9%9D%92%E5%8D%80-dq%E5%8D%80%E8%AD%B0%E5%93%A1-42335/%E3%80%90%E5%B0%88%E8%A8%AA%E3%80%91%E6%B0%91%E4%B8%BB%E8%80%81%E5%85%B5%E5%96%AE%E4%BB%B2%E5%81%95-%E9%A6%96%E5%85%A5%E7%8D%84%E6%96%99%E5%A4%B1%E8%AD%B0%E5%B8%AD-%E5%86%80%E6%B0%91%E4%B8%BB%E6%B4%BE%E6%96%B0%E4%B8%80%E4%BB%A3%E7%BA%8C%E9%81%B8%E7%AB%8B%E6%9C%83"
---

# 【專訪】民主老兵單仲偕　首入獄料失議席　冀民主派新一代續選立會

<figure>
<img src="https://web.archive.org/web/20210712062651im_/https://www.hkcnews.com/news_新聞/hk-discuss/2021/06/單仲偕-20210614004924_2269_large.jpg" alt="">
</figure>

前年10.1遊行案，民主黨葵青區議會主席單仲偕承認控罪，被判入獄14個月，緩刑2年，這名民主老兵從政36年來首次罪成。由於判囚逾3個月，依例將喪失區議會席位，上周三（9日）他已辭去葵青區議會主席一職，暫仍保留區議員。他接受眾新聞訪問時表示，不打算再參與任何政治活動及選舉，但支持民主派參與來屆的立法會選舉，「未來嘅議會係屬於年輕人，但議會內唔應該只得一種聲音，所以只要有可以參選嘅理由，都應該盡量去參選。」

今年60歲的單仲偕，1985年與另外6名戰友李永達、梁耀忠、黎安國、李志輝、黃耀聰、陸景城，一同出選葵青區區議會，被稱為「葵青七子」的他們全部當選，單仲偕的從政生涯亦由此一帆風順，一直連任至2003年，並在94年至00年間出任葵青區議會主席。他2003年放棄角逐連任區議會，專心擔任立法會資訊科技界議員。這名民主老兵5年前已講明不再從政，但去年因反修例風波「出山」，更第二度出任葵青區議會主席。

再度出任區議會主席，但今次未做夠兩年就被DQ，單仲偕直言感到非常遺憾，「因為我自命係一個好負責任嘅人，做嘢不嬲都有頭有尾，我當日參與選舉時已經預咗要做足4年，絕對無諗過中途唔做，如果唔係因為呢個判罪而DQ我，就算要宣誓，我都計劃宣，唔打算跳船；但佢而家唔會邀請我宣誓啦，因為我都已經唔係議員。最遺憾就係唔能夠完成自己嘅選舉承諾，完成整個區議員嘅任期。」他透露，現時位於麗瑤邨的辦事處將營運至月底便會清拆，但清拆前都會繼續服務街坊。

<figure>
<img src="https://web.archive.org/web/20210712062651im_/https://www.hkcnews.com/news_新聞/hk-discuss/2021/06/葵青區-單仲偕-20210603205210_9a4a_large.png" alt="">
<figcaption>1985 - 1986 年度葵青區議會議員大合照，單仲偕(後排右二)首度成為民選區議員。    受訪者提供</figcaption>
</figure>

雖然單仲偕暫時仍未收到民政署的正式書信通知議席被DQ，但他自言已提早接受現實。

記者訪問當日，單仲偕開始在辦事處收拾細軟，他向記者展示民政署日前寄給作為區會主席的他的一封信︰「呢封民政寄俾我話梁耀忠失去議席，從信上可以借鑑，判罪多過三個月就無得再做區議員。由梁耀忠2月16日認罪計起十日，所以佢2月27號就已經被DQ咗；所以我係法律上由5月28日起，我已經唔再係區議員。」他指，議辦會在他處理一些手續後關閉，「辦事處門口嗰個『區議員』三隻字，已經被我搣走咗。」

根據《區議會條例》，倘若議員在當選後被定罪及被判處逾3個月的監禁（不論是否獲得緩刑），便會喪失議員資格。

<figure>
<img src="https://web.archive.org/web/20210712062651im_/https://www.hkcnews.com/news_新聞/hk-discuss/2021/06/梁耀忠-單仲偕-20210603230850_11bf_large.jpg" alt="">
<figcaption>民政署日前去信葵青區議會，通知他們梁耀忠已喪失區議員的資格。   曾港深攝</figcaption>
</figure>

他憶述10.1遊行當日，便對同案被告何俊仁說︰「呢單嘢我有預感，我哋要找數㗎啦﹗」因為十一這些敏感日子上街，他早已預料「一定有手尾跟」。既然明知會「出事」，為何最後仍選擇走上街頭？「因為我知道所謂嘅公民抗命，個『抗』字係反抗個『抗』，咁既然反抗得嘅，都一定要有定啲心理準備。」

雖然有心理準備，但對於判決，單仲偕坦言至今仍難以釋懷，認為判刑過於嚴重，所以了解有不少同案的被告將會考慮就上訴刑期。「我哋呢單10.1案至少7、8個（被告）都會就刑期上訴，但我同蔡耀昌緩刑呢兩個就未必上訴，費事上訴失敗後，俾佢判返入獄。」

他提到，社民連秘書長吳文遠2016年參與反釋法遊行期間沒有按不反對通知書的規定遊行案，當時都只是判14日緩刑，但是次案件卻是以18至24個月作量刑起點，是創紀錄的刑期。「呢個判決真係史無前例咁重，呢啲咁嘅罪，以前多數咪罰錢，最多都係判社會服務令，頂到盡都係判一至兩個月緩刑，點會估到而家一判就係判一、兩年起跳，真係覺得好匪夷所思。」

單仲偕又提到10.1案判詞中，認為就算當日遊行隊伍的龍頭十分和平，龍中、龍尾有暴力事件，他們都需要負責。「佢嘅意思就係，你呢啲有頭有面嘅人出嚟，就一定係有份組織。譬如我咁，我又無企第一排、又無份拉橫額、亦都無開記者會，咁樣都告我『組織未經批准的集結』，理由就係因為我係知名人士，command到群眾，企出嚟。咁樣都得喎？你話係咪好夾硬嚟。」

恢復自由身後，他立即相約其他民主老黨友聚頭，約李柱銘去行山，又與黨友張文光見面。「因為張文光都有單6.4案（被控與他人明知而參與未經批准集結、非法煽惑他人參與未經批准集結），所以我就同佢講吓我嘅經驗，睇吓幫唔幫到佢準備單案，下個禮拜亦都約咗麥海華同梁國華。」

<figure>
<img src="https://web.archive.org/web/20210712062651im_/https://www.hkcnews.com/news_新聞/hk-discuss/2021/05/單仲偕-20210528165402_3a29_large.jpg" alt="">
<figcaption>單仲偕獲釋當日在區域法院外接受傳媒採訪，他認為案件以 18 個月至 24 個月作量刑起點，是創紀錄的刑期。    鄭啟智攝</figcaption>
</figure>

單仲偕緩緩地拓一拓臉上的眼鏡，認真地道，「講真其實我區議員身份被DQ已經算少事，因為香港嘅政治環境已經完全改變晒。想當年我讀大學嘅時候，開始講緊回歸，有兩句說話係特別深刻，第一句就係『一國兩制』，第二句就係『港人治港』，但而家？變咗係『一國一制』、『愛國者治港』。」

1979年中英談判，1982年成立區議會，1985年當選區議員，在區議會打滾36年的單仲偕，隨口便把區議會的體制轉變歷史娓娓道來。「英國人準備撤出香港嗰陣，先開始在區內搞選舉，因為當初係三分一普選，三分二委任；然後到三分二普選，三分一委任；後來去到1994年嗰陣先開始全面普選，1997又加入返重新有委任，直到2011年先取消返委任。咁而家都好明顯啦，下屆區議會嘅組成，九成都會改㗎喇。」

這位民主老將對悲觀前景已有心理準備︰「而家成個立法會選舉都已經改變晒，議會變了樣，我諗係我有生之年，香港都唔會有民主、雙普選。雖然佢無改基本法，但可能係100年後囉，又或者繼續用返831框架，篩選咗之後咪俾你選囉，梁振英對林鄭月娥；之後先到區議會，區議會本來就係用嚟做一啲好地區、好務實嘅事，但經過咗廿幾年嘅洗禮，而家好似只係變成咗政治鬥爭嘅角力場所......。」

他預料區議會的選舉辦法可能也會起變化，令非建制人士難以加入。「已經有啲風聲話會將防火、滅罪委員會主席成為當然委員，所以就算將來區議會唔係轉返做直接委任，你都可以預計會有啲間接委任嘅成員係入面……立法會遲吓會有審核制，區議會都會，非建制嘅人好難再入去個制度入面。」

> 我覺得過咗今次，我唔相信民主派可以再次主導區議會，因為呢個係真正由選舉產生嘅末代區議會，之後相信唔會再有，就算有都可能係民建聯對工聯會。


<figure>
<img src="https://web.archive.org/web/20210712062651im_/https://www.hkcnews.com/news_新聞/hk-discuss/2021/06/DQ區議員-單仲偕-20210603205259_1308_large.jpg" alt="">
<figcaption>從政36年的單仲偕，對於區議會制度的轉變瞭如指掌，隨口便把多年的歷史向記者倒背如流。   曾港深攝</figcaption>
</figure>

過去擔任區議會主席多年，但單仲偕已深深感受這屆區議會特別困難，即使只過了短短的一年半。「呢一屆政府冷待區議會、排擠區議會、唔尊重區議會，例如有一啲議程唔俾傾、Walkout，呢啲嘢以前從未試過，但而家就變成習慣性，相信跟住落嚟嘅改變只會更差，……香港人所認識嘅區議會會變得面目全非。」

他認為，區議會將會慢慢變成建制派扎根的地方，民主派的空間只會一步一步地縮減，但他相信民主派仍可以在僅餘空間中扮演一定角色，「但個角色當然比以前愈來愈弱啦，但我地係咪要全面撤出呢個地區嘅政壇？我就覺得仍然有保留嘅價值。」

被問去年民主派總辭，單仲偕表示當初聽到泛民提出時，他是極力反對的，但當立會選舉延後一年後，政權取消4名民主派議員（楊岳橋、郭榮鏗、郭家麒和梁繼昌）的議員資格，隨後民主派決定總辭，他亦再無反對。「因為根本唔合理，假如你用疫情理由去推遲選舉一次，咁咪全部過渡囉，但過渡期間又睇唔順眼嗰四個，去DQ佢哋，咁好明顯政治考量大過疫情考量囉，所以嗰次民主派總辭我覺得係合情合理。」

對於民主黨會否參選下屆立法會，他指黨內仍未有共識，最終決定仍要開會繼續討論，但以他所知支持及反對參選的民主黨員「都有唔少」，單仲偕則認為只要可以有參選的理由，都應該盡量去參選。

月中便踏入61歲的單仲偕，經歷完10.1遊行案之後，還柙了10日，他坦言未來將不會再參與香港任何的政治選舉。「其實我2016年退落嚟之後，都無再諗過要選區議會同立法會，但因為2019年場運動，要反對好多區自動當選，所以就作為一枚棋子咁參與2019年嘅區選。今次我再度下馬，覺得個議政空間應該留返俾年青一代去試、去闖。」

> 我覺得無需要講死以後唔選立法會，亦唔好用杯葛選舉嘅說法，但呢屆選舉係有挑戰，好似民主黨咁，我哋而家有七、八個黨友被囚；但同時我哋亦要了解支持者諗法，好似我被還柙前幫民主黨擺街站賣獎劵，有街坊走嚟同我講，反對我哋參選來屆立法會，因為覺得無意思，呢個已經唔係一個民主嘅選舉。但一屆唔選，唔代表我哋屆屆都唔選，如果民主黨之後屆屆都唔參選，咁我哋仲係咪一個政黨呢？民主黨係一個議政及參政嘅團體，如果我哋唔參加選舉，豈不是倒退返去70年代嘅壓力團體？


雖然對被DQ的事實欣然接受，但前前後後參政36年的單仲偕，在從政生涯的最後時刻如此黯然落幕，仍然感到有少許無奈。「老實講，我加加埋埋做咗18年區議員，所以而家做與唔做，對我嚟講唔係有太大所謂。但而家要我提早畢業，係有少少無奈，因為我履行唔到當初對選民嘅承諾，但我都唔想，因為唔係我自己唔想做，而係佢哋唔俾我做。如果我自己可以主宰嘅話，我一定唔會辭職，宣誓都會宣，因為做完四年，係我當初對選民嘅承諾。」他坦言被DQ對他影響不大，因自己已毋須靠區議員薪酬過活，反而當區居民的損失及影響就最大，因為失去了區議員為他們服務。

單仲偕對香港的前路有點悲觀，預期香港最差的形勢尚未到來，「鎮壓式嘅管治令到港人唞唔到氣，我唔知道係咪絕望，但最差嘅時候一定未到，因為中共仲要搞埋台灣。搞完區議員宣誓仲要搞公務員、新聞界、教育界......所以我肯定，最差時間仲未到，要做好心理同生理準備，大家一齊加油守住我哋嘅香港。」

<figure>
<img src="https://web.archive.org/web/20210712062651im_/https://www.hkcnews.com/news_新聞/hk-discuss/2021/06/DQ區議員-單仲偕-20210603205238_1302_large.jpg" alt="">
<figcaption>單仲偕未來不會再從政，現時辦事處外的「區議員」三字亦被黃色膠紙遮蔽。      曾港深攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712062651/https://www.hkcnews.com/aboutus/#subscribe)
