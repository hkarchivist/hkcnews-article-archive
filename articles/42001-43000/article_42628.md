---
title: "蘋果政治記者：新聞自由靠前線記者繼續發問來守住"
date: "2021-06-22"
last_updated: "2021-06-22 19:43:55"
author: "實習記者鄭卓伶"
category: "眾聞"
tags:
  - "蘋果日報"
  - "appledaily"
  - "appledaily hk"
  - "苹果日报"
  - "蘋果新聞"
  - "蘋果日報香港"
  - "特首"
  - "林鄭月娥"
  - "林鄭"
  - "Carrie Lam"
  - "新聞自由"
url: "https://web.archive.org/web/20210802204227/https://hkcnews.com/article/42628/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-42646/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/42628/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-42646/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 蘋果政治記者：新聞自由靠前線記者繼續發問來守住

<figure>
<img src="https://web.archive.org/web/20210802204227im_/https://hkcnews.com/news_新聞/hk-discuss/2021/06/蘋果日報-20210622143237_5a87_large.jpg" alt="">
</figure>

「林太你話唔會打壓新聞自由，但我有好多同事嚟緊都無得再採訪，你話國安法淨係影響一小撮人，但間公司有800幾人被迫失業。林太你可唔可以回應下？」在蘋果任職十多年的政治版記者M，今早在行政會議上大喊了問題，但林鄭頭也不回便離開。雖然如對空氣發問，但記者Ｍ深信新聞自由看似捉不到摸不的東西，其實就是靠著記者向高官一個個公開的發問，來牢牢守護著。

這應該是M最後一次以蘋果記者身份向特首林鄭發問，他希望得到林鄭的回應，但林鄭匆匆轉身離開，他無奈地反問：「咁呢個如果唔係對新聞自由嗰個影響，咁係乜嘢呢？」

《蘋果日報》因資金被凍結、集團其他資源未能支援業務等，料於周五結束，無法繼續營運，任職蘋果十多年的政治組記者M昨日亦與同事互相打氣、道別，「希望可以好快就有機會再相聚，就算我哋唔再係同事，但我哋本身好多都係朋友，我諗我哋呢份情誼會繼續落去，姐係唔會話因為呢間公司結束咗就完結。」

他現抱着「做到幾多得幾多」的心態繼續工作，同事們也仍在僅餘的空間，做可做的事。他表示暫時未知應作甚麼打算

「因為最近發生嘅野太快，即係唔止係傳媒空間，成個香港都係，我諗香港人點樣去適應呢個環境，大家都係仲係掌握緊，所以未知有咩安排住。」

他又指出現時不少記者未能掌握國安法的紅線，䆁義不清晰會形成白色恐怖。經記者多次追問後，政府亦只回應可從法庭判決中得悉，「如果要去到咁樣先知道，付出個代價可能好大。」他指若政府有心維護新聞自由，應避免上述情況發生。

他認為現時傳媒環境正急劇收窄，能否繼續做記者要視乎環境變化。對新聞自由的前景，他認為要倚靠前線記者繼續發問，幫助市民監察政府。

「我覺得依家最緊要嘅係靠依度咁多位(記者)繼續去幫香港人守住，即係其實係得我哋呢一班人有個機會可以坐喺度，每個禮拜又坐喺度去問林鄭一啲香港人會關心、想知嘅嘢。」

<figure>
<img src="https://web.archive.org/web/20210802204227im_/https://hkcnews.com/news_新聞/hk-discuss/2021/06/appledaily-20210622141132_86fe_large.jpg" alt="">
<figcaption>昨日有不少員工手捧紙箱、手提一袋二袋離開蘋果大樓。鄭卓伶攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210802204227/https://hkcnews.com/aboutus/#subscribe)
