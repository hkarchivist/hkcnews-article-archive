---
title: "【專訪‧六四31周年】黎智英：真真正正打到嚟、創辦30年來最難捱　就係而家"
date: "2020-06-04"
last_updated: "2021-07-01 02:13:09"
author: "記者盧曼思"
category: "眾聞"
tags:
  - "蘋果日報"
  - "appledaily"
  - "appledaily hk"
  - "苹果日报"
  - "蘋果新聞"
  - "蘋果日報香港"
  - "黎智英"
  - "壹傳媒"
  - "肥佬黎"
url: "https://web.archive.org/web/20210712063241/https://www.hkcnews.com/article/42951/%E9%BB%8E%E6%99%BA%E8%8B%B1-%E5%A3%B9%E5%82%B3%E5%AA%92-%E8%82%A5%E4%BD%AC%E9%BB%8E-42951/%E3%80%90%E5%B0%88%E8%A8%AA%E2%80%A7%E5%85%AD%E5%9B%9B31%E5%91%A8%E5%B9%B4%E3%80%91%E9%BB%8E%E6%99%BA%E8%8B%B1%EF%BC%9A%E7%9C%9F%E7%9C%9F%E6%AD%A3%E6%AD%A3%E6%89%93%E5%88%B0%E5%9A%9F%E3%80%81%E5%89%B5%E8%BE%A630%E5%B9%B4%E4%BE%86%E6%9C%80%E9%9B%A3%E6%8D%B1-%E5%B0%B1%E4%BF%82%E8%80%8C%E5%AE%B6"
original_url: "https://www.hkcnews.com/article/42951/%E9%BB%8E%E6%99%BA%E8%8B%B1-%E5%A3%B9%E5%82%B3%E5%AA%92-%E8%82%A5%E4%BD%AC%E9%BB%8E-42951/%E3%80%90%E5%B0%88%E8%A8%AA%E2%80%A7%E5%85%AD%E5%9B%9B31%E5%91%A8%E5%B9%B4%E3%80%91%E9%BB%8E%E6%99%BA%E8%8B%B1%EF%BC%9A%E7%9C%9F%E7%9C%9F%E6%AD%A3%E6%AD%A3%E6%89%93%E5%88%B0%E5%9A%9F%E3%80%81%E5%89%B5%E8%BE%A630%E5%B9%B4%E4%BE%86%E6%9C%80%E9%9B%A3%E6%8D%B1-%E5%B0%B1%E4%BF%82%E8%80%8C%E5%AE%B6"
---

# 【專訪‧六四31周年】黎智英：真真正正打到嚟、創辦30年來最難捱　就係而家

沒有八九六四，便沒有黎智英和他的壹傳媒。肥佬黎沒有忘記30年前辦傳媒的初衷：「我當時諗，六四唔會再返轉頭，中國會繼續開放。我投身傳媒係諗，點樣傳播資訊，即等於傳播自由。我當時40歲，對一個搵到錢、年輕生意人，係好吸引嘅工作。我賺錢需要唔係咁大，我可以蝕啲錢，如果我能參與中國開放個潮流，去傳遞資訊、傳遞自由，係好大吸引。」

黎智英率先創辦的《壹週刊》，在1990年3月15日的創刊詞寫道：「中國必定會開放。不久，自由的清風將吹遍中國大地，十一億渴求資訊的人民，將創造出全世界最大的刊物市場。中國的人民和世界上其它的人民沒有甚麼兩樣。他們的共同願望，就是改善當前的境況，追求更美好的明天。我們深信這股洪流，沒法擋 !」

很多人說，肥佬黎做生意好有眼光，由《壹週刊》到《蘋果日報》始創的內容，到他在千禧科網熱時搞「蘋果速銷」（adMart）和即時新聞、之後的動新聞，都快人好多步。但是，回到他創辦壹傳媒的初衷，原來一開始已經押錯注。

中國，並沒有如他所說的「必定會開放」。「係，估錯咗，咁都要繼續做架，吓嘛？」

唔衰得、摸唔透、成日變、好多橋的黎智英，當下面對自己有機會坐監、他一手建立的傳媒王國可能被封艇，眼前的他如被迫入窮巷。此刻的肥佬黎，要在賭枱上來一鋪曬冷鬥大。他手握的籌碼，是Jimmy Lai和Apple Daily這兩個名字，30年來累積得來的一張張國際牌。

<figure>
<img src="https://web.archive.org/web/20210712063241im_/https://www.hkcnews.com/news_新聞/hk-discuss/2020/06/壹傳媒-黎智英-20200603153944_2c23_large.jpg" alt="">
<figcaption>黎智英甚少在鏡頭前展露笑容。訪問當天，他忘記約了記者，結果訪問要極速完成。記者烈日下心火盛，他送一個笑容補數。周滿鏗攝</figcaption>
</figure>


{{< video src="https://web.archive.org/web/20210712063241if_/https://www.youtube.com/embed/25Rpnr1equo" >}}


72歲的黎智英，講嘢仍然好大聲、好急速、好霸氣。記者想聽他老人家慢慢細說創辦壹傳媒的故事，點知肥佬黎拒絕話當年：「諗過去就多餘，諗前面，繼續撐落去；我唔會諗過去，有乜用啫。」

「30年創業，一路做，好少回顧，回顧來做乜。我無嘢感慨，為過去嘥心思，你都傻嘅，你估我癲架，無謂嘥時間啦，過咗去嘅嘢。」

還是要回到那篇創刊詞。30年前既說中國「將創造出最大的刊物市場」，可見肥佬黎曾經對搞傳媒能賺大錢有過幻想。「結果係咁多年來，我賺的錢，好多都在傳媒以外賺的。」他說，近日《蘋果日報》雖然力谷訂戶，但主要的營運資金，還是要由他的錢繼續支持落去。

「我做嘢，係為自己做，話為香港都係攞嚟講，係為自己信念。」

為自己，也是壹傳媒「壹」這個字的精髓：個人利益（出自創刊詞）。

<figure>
<img src="https://web.archive.org/web/20210712063241im_/https://www.hkcnews.com/news_新聞/hk-discuss/2017/07/壹週刊-20170717153721_2108_large.jpg" alt="">
<figcaption>《壹週刊》的創刊詞。</figcaption>
</figure>

辦一個敢於為個人利益而發聲30年的傳媒，想必受過對家軟攻硬攻。肥佬黎有收過中間人傳話要他鳴金收兵？「咁梗係有人咁講，嗰啲靠嚇架啫。我搞咗壹週刊之後，你再搞報紙，好多人想你唔做，我就當佢發噏風。（是甚麼人？）我都唔理佢咩人，有啲做生意，你唔知大陸佬搵咩人嚟同你講，我都唔記得咩人。就算而家都有，從來未試過冇，呢啲人我唔理啦。」

可有人出高價要買壹傳媒？「成日有啲咁講法，但我從來都唔聽呢啲嘢，甚至邊個傳遞訊息，就算我唔鬧佢，佢都知道，我都唔好老皮。梗係好多人想探下這些風氣。」

「嗰個馬乜呀（馬生？） Alibaba嗰個馬乜呀，有搵人來問想唔想賣呀，咁都梗有啊，真真假假唔好理佢囉。（真定假？）我諗真嘅多過假嘅，我都唔理佢，我都唔係想賣，我理佢真假啫。」

「（見都無見？）無無無無無；（出到幾多錢？）無無無無無，無見；（放棄機會？）唔係機會，係騷擾。」

肥佬黎曾經聲言絕不賣壹傳媒：「給我多多錢我都不會做契弟」 、「賣了我一世變契弟」。2017年他曾經賣掉《壹週刊》（最後賣不成），員工氣得把他放上封面說他「出賣壹週刊」。但偏偏他又是個可以讓員工這樣大膽去做的老闆，跟黎智英工作的人，對他又愛又恨。

那麼此時此刻，點先做契弟？「唔可以因為你有個危機你就走咗去，係咪因為國安法來到，你覺得自己有危險就放棄走人，嗰啲咪做契弟囉。一個人唔可以咁。」

「我點會賣呢、我點會賣呢，我要賣，一早賣咗啦。」

他會否向外國申政治庇護？「我去邊度攞呀，我放低呢度走咗去呀，咁即刻做契弟，點可以放低呢度走咗去呢。我一路講，我一定要fight到最後嗰日，好似傘運我真係坐到最後一日。」

「壹傳媒（282）我仲係主席，無諗住退落嚟，我最近做番執行董事 ，因為我要對公司攞番個責任。有乜嘢事我自己承擔，唔可以俾個伙記去孭，我梗係自己孭啦。佢判我咩都好，我自己責任，呢個係我做老闆應該做嘅嘢。股價都跌到無得再跌啦，唔使理佢。」

萬一......well，肥佬黎可有想過交棒？「唔好諗呢啲，而家諗過關先啦，唔死先算啦，而家生死存亡嘅時候，諗公司發展？諗呢啲（交棒）都多餘啦。」

這一刻，黎智英沒有跟他創辦的壹傳媒割席。當下，他個人更需要與壹傳媒這個被國際社會視為香港新聞自由的指標，共存亡。而沒有黎智英的壹傳媒，也不會是真正有他DNA的壹傳媒。這就是唇齒相依。

（註：上市公司董事若干犯刑事罪是否需要辭任，並無明文規定。根據《上市規則》，董事在任期間資料有變，例如觸犯刑事條例等，有關公司必須通知港交所，並在切實可行情況下盡快刊發通告，交代有關董事情況。港交所會向有關公司的董事會，了解該董事是否適合繼續留任，視乎個別情況再決定會否採取行動。）

<figure>
<img src="https://web.archive.org/web/20210712063241im_/https://www.hkcnews.com/news_新聞/hk-discuss/2020/06/肥佬黎-黎智英-20200603174007_830e_large.jpg" alt="">
<figcaption>2003年，黎智英的《蘋果日報》進軍台灣，改變當地的傳媒生態。當年的肥佬黎，真的有個大肚腩。美聯社圖片</figcaption>
</figure>

他這段日子，接受多個外國傳媒訪問、在Twitter發聲、《蘋果日報》推出英文版，「希望我們的英文版，可以吸美國、歐洲英文讀者。如果好多美國、歐洲人訂閱，使到我哋《蘋果日報》......都係政治上的一個保護。」

但打國際牌正正是對家最討厭他的，稱他為「禍港四人幫」之首。黎智英說：「佢最憎嘅嘢，就係我哋要做嘅嘢；佢最憎嘅嘢，就係最hurt佢、最損害佢，我哋就應該要做，盡量做。」

<figure>
<img src="https://web.archive.org/web/20210712063241im_/https://www.hkcnews.com/news_新聞/hk-discuss/2020/06/肥佬黎-黎智英-20200603173912_22a7_large.jpg" alt="">
<figcaption>2014年，黎智英在傘運留到最後被捕。美聯社圖片</figcaption>
</figure>

30年間，黎智英可有想過會坐監？「以前有信心，一國兩制唔會行到而家個地步，但去到雨傘運動開始，已經有感覺一路嚟，會有這情形出現，就係我會俾人拉，報館好多方面被限制，但諗唔到咁快，諗唔到國安法差唔多完全殺到嚟無位走。無論點都好，煮到嚟就食。都要堅持落去，唔可以因為佢點樣做，我哋就退縮。」

「習近平上任2012年開始，我哋都感覺壓力愈來愈大，廣告封殺愈來愈嚴峻。有時諗下......都唔會成日諗、一個念頭......都係照做，無辦法架，一定係照做，梗要繼續落去。我哋唔會走，我哋無choice。班細路喺度砌，我哋走真係...…」

「真真正正打倒嚟，就係而家呢種感覺。你話係咪擔心，擔心都擔心唔嚟，咪照做囉。行呢條路，攞呢個立場，你就知道一定好多人反對你，無free lunch。」

「創辦30年來最難捱關口，就係而家啦，梗係而家。財政、政治、經營壓力都係而家最大，可能兩個月後更大，我自己都被人拉...…」

黎智英在訪問中，說得最多的是：無辦法、照做、唔諗咁多、煮到埋嚟就食、見一步行一步......

「共產黨，邊有得避險呀，唯有繼續堅持落去啦，而家香港人都無得避。一係走，一係停喺度，到時做順民囉，或者繼續fight，好似班後生仔同我哋一樣。」

眼前的黎智英，有4宗案件在身、共6項控罪。說到個人去向，他在言談中表現得無有怕：「我而家都feel唔到有壓力架，我諗下之嘛，你而家來拉我，我都無壓力架。我都預咗啦，有乜壓力啫。」

「入獄咪入獄囉，入獄咪入獄，我而家都唔會諗架啦。煮到嚟咪食、入獄咪入獄囉，我覺得要入獄都無辦法架，我咪照入獄囉。唔會因為入獄我而家就驚呀、唔敢做嘢呀，每做一樣嘢諗吓後果，我諗我唔會囉，我絕對唔會囉。」

有何東西要交帶？「咁我坐，唔會坐好耐啫，佢哋喺度繼續做，唔會因為我走咗啲嘢變。」

「被失蹤、返大陸，whatever都好，到時先算，唔理得咁多。佢都唔講法律，佢到時用乜嘢法律對付你，你都唔知。佢乜都可以做得出，咁你諗嚟做乜啫，佢要做乜......對抗唔到，抗爭唔到，俾佢拉囉。（《蘋果日報》封艇又如何？）到時先算啦，而家點諗呀。」

「而家乜嘢都可以發生，有國安法佢第日來冚咗我都得，話我以前做咗乜，唔使諗，諗嚟做乜，晚刻瞓唔到。」

「我好耐已經開始唔恐懼，我唔使食安眠藥，至少。如果你恐懼，你做乜都要諗後果，我乜嘢都做唔到。我一定唔可以俾自己有恐懼，如果有，我都維持唔到咁耐啦。共產黨就係要你恐懼。佢最近拉咗十幾個人，就係要恐嚇其他比較溫和、和理非的人不敢出來遊行，係100幾萬人的最大人民力量，來孤立勇武嗰啲後生仔。所以我哋唔可以因為佢嘅威嚇，而唔敢出來。」

肥佬黎一輪嘴說他會企硬，談到他早前在Twitter指：「Are we prepared to sacrifice blood and tears for our future freedom? I am！」他真的準備好？

「Whatever犧牲，就算我坐監好、俾佢槍斃好，我覺得呢個犧牲，唔係我定，佢定架嘛，大佬邊我定呀。」

肥佬黎，一個好鍾意搵錢、講嘢好大聲唔衰得、成日鬧人的有錢佬；一個好熱愛自由、有膽識、又夠薑的大叔。究竟，這個上一代香港人，做錯乜嘢？

又係嗰樣囉：衰天真，以為「中國必定會開放」。就係咁樣，衰足30年 !

<figure>
<img src="https://web.archive.org/web/20210712063241im_/https://www.hkcnews.com/news_新聞/hk-discuss/2020/05/twitter-黎智英-港版國安法-20200527172029_63a5_large.jpg" alt="">
<figcaption>黎智英早前在Twitter的說話。</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712063241/https://www.hkcnews.com/aboutus/#subscribe)
