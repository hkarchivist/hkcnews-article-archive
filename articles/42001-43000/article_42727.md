---
title: "【蘋果員工最後感言】「唔會再有第二間蘋果」 大時代堅持繼續當記者"
date: "2021-06-24"
author: "記者鄭啟智"
category: "眾聞"
tags:
  - "蘋果日報"
  - "appledaily"
  - "appledaily hk"
  - "苹果日报"
  - "蘋果新聞"
  - "蘋果日報香港"
  - "國安法"
  - "取締蘋果"
url: "https://web.archive.org/web/20210712063053/https://www.hkcnews.com/article/42727/%E8%98%8B%E6%9E%9C%E6%97%A5%E5%A0%B1-%E5%8F%96%E7%B7%A0%E8%98%8B%E6%9E%9C-%E5%9C%8B%E5%AE%89%E6%B3%95-42727/%E3%80%90%E8%98%8B%E6%9E%9C%E5%93%A1%E5%B7%A5%E6%9C%80%E5%BE%8C%E6%84%9F%E8%A8%80%E3%80%91%E3%80%8C%E5%94%94%E6%9C%83%E5%86%8D%E6%9C%89%E7%AC%AC%E4%BA%8C%E9%96%93%E8%98%8B%E6%9E%9C%E3%80%8D-%E5%A4%A7%E6%99%82%E4%BB%A3%E5%A0%85%E6%8C%81%E7%B9%BC%E7%BA%8C%E7%95%B6%E8%A8%98%E8%80%85"
original_url: "https://www.hkcnews.com/article/42727/%E8%98%8B%E6%9E%9C%E6%97%A5%E5%A0%B1-%E5%8F%96%E7%B7%A0%E8%98%8B%E6%9E%9C-%E5%9C%8B%E5%AE%89%E6%B3%95-42727/%E3%80%90%E8%98%8B%E6%9E%9C%E5%93%A1%E5%B7%A5%E6%9C%80%E5%BE%8C%E6%84%9F%E8%A8%80%E3%80%91%E3%80%8C%E5%94%94%E6%9C%83%E5%86%8D%E6%9C%89%E7%AC%AC%E4%BA%8C%E9%96%93%E8%98%8B%E6%9E%9C%E3%80%8D-%E5%A4%A7%E6%99%82%E4%BB%A3%E5%A0%85%E6%8C%81%E7%B9%BC%E7%BA%8C%E7%95%B6%E8%A8%98%E8%80%85"
---

# 【蘋果員工最後感言】「唔會再有第二間蘋果」 大時代堅持繼續當記者

**《蘋果日報》今日出版最後一份實體報紙，正式停運；午夜過後，所有Apps和社交媒體平台也下架。創刊26年，《蘋果》最終在管理層被捕、資金被凍結下，被逼謝幕，有份決定提早停運的副總編輯蔣美紅哭著說，根本不應如此，但現實殘酷，相信讀者會原諒。《蘋果》「930新聞報道」的最後主播謝馨怡慨嘆，香港不會再有另一間《蘋果》，失去了便沒法彌補。**

**然而，即使前路黯淡，多名蘋果記者仍然堅持留在新聞界，繼續當記者，在大時代記錄真相。《蘋果日報》今日曲終，但人未散。**

### 副總編輯蔣美紅：本以為可渡過7.1

《蘋果日報》副總編輯、中國組主管蔣美紅有份決定《蘋果》今日結束營運。她形容決定十分艱難，但警方昨晨拘捕主筆楊清奇，科學園又宣佈要收回壹傳媒大樓的土地，面對當局趕盡殺絕，員工又十分擔心，唯有無奈提早停運。「決定係好艱難嘅，因為有啲同事想繼續留守，包括我啦。但係好多同事又擔心人身安危，好多都唔敢返嚟。既然係咁，長痛不如短痛，不如就做埋今日。」

<figure>
<img src="https://web.archive.org/web/20210712063053im_/https://www.hkcnews.com/news_新聞/hk-discuss/2021/06/取締蘋果-appledaily-20210624065945_11a9_large.jpg" alt="">
<figcaption>《蘋果日報》副總編輯、中國組主管蔣美紅。黎家威攝</figcaption>
</figure>

蔣美紅早在《蘋果》創刊時入職，1997年至2005年曾轉職《明報》，之後回巢，前後在《蘋果》工作15年，公司突然遭逢巨變，她形容過去一個星期「心情好差，喊咗好多日」。

> **本來同張生副社長（張劍虹），我哋兩個比較樂觀嘅，本來都諗住可以渡過7.1，點知之前就拉咗佢哋5個，咁就幻滅咗啦。點知今朝又拉咗清奇，咁就更加無奢望，感覺香港比大陸更恐怖。**


<figure>
<img src="https://web.archive.org/web/20210712063053im_/https://www.hkcnews.com/news_新聞/hk-discuss/2021/06/羅偉光-國安法-張劍虹-20210619190903_2102_large.jpg" alt="">
<figcaption>壹傳媒行政總裁張劍虹和《蘋果》總編輯羅偉光上星期六正式被控。資料圖片</figcaption>
</figure>

創刊26年，《蘋果》最終在管理層被捕、資金被凍結下謝幕，蔣美紅慨嘆根本不應如此，不禁澘然淚下。

> **我當然覺得係唔應該啦，不過現實環境係好殘酷，所以無辦法。咁我諗讀者都原諒我哋嘅。雖然讀者之前成日都話希望我哋撐落去，但係見到咁嘅環境，我諗讀者都接受到。咁我哋都對得住啲同事，雖然我哋好多管理層被拉，都好無奈。**


《蘋果》多名管理層先後被拘捕，老闆黎智英、行政總裁張劍虹和《蘋果》總編輯羅偉光更被還柙不准保釋。蔣美紅不擔心被捕，直言10多年前在大陸採訪時，亦曾被國安拘捕。國安法下，她承認不知道紅線在哪裡，根本沒法擔心。「無得驚啊，我無辦法去驚啊。咁總之我自己小心啲，但再小心如果佢真係要拉你，我都無計。」

蔣美紅說，《蘋果》給予記者的自由度高、空間大，員工對管理層有不滿甚至可以在大會公開批評，直言在香港傳媒十分少見。「對於老細嘅一啲決定，我哋覺得唔啱，我哋係可以say no嘅。」離任在即，她最不捨得中國組同事，也不捨《蘋果》的精神。「無咗《蘋果》，咁多份報紙其實千篇一律，咁有咩意思呢？基本上講同一句說話，其實係無咩意思㗎喎。」

蔣美紅又寄語一眾《蘋果》員工：「其他蘋果同事呢，可能嚟緊大家都會各奔東西，咁我希望佢哋將《蘋果》精神繼續發揚落去，好好裝備自己，隨時喺各個崗位都可能需要佢哋。」

<figure>
<img src="https://web.archive.org/web/20210712063053im_/https://www.hkcnews.com/news_新聞/hk-discuss/2021/06/appledaily-20210624042652_2778_large.jpg" alt="">
<figcaption>蔣美紅寄語一眾《蘋果》員工將《蘋果》精神「繼續發揚落去」。鄭啟智攝</figcaption>
</figure>

### 蘋果「最後主播」謝馨怡：唔會再有第二個蘋果日報

謝馨怡是《蘋果》「930新聞報道」的最後主播，僅擔任主播短短兩天。儘管早已消化公司即將停運，但當她昨日（23日）下午收到公司即日停運的消息，仍然覺得難以接受，「一聽到個消息係好突然，覺得好似嚟得咁快嘅。」她慨嘆：「一間咁大間報紙，一個咁有自由度、空間咁大嘅地方，咁就無咗啦，我覺得係好可惜嘅。」

<figure>
<img src="https://web.archive.org/web/20210712063053im_/https://www.hkcnews.com/news_新聞/hk-discuss/2021/06/取締蘋果-蘋果日報-20210624055445_b038_large.jpg" alt="">
<figcaption>「930新聞報道」的最後主播謝馨怡。黎家威攝</figcaption>
</figure>

去年11月，謝馨怡是一眾辭職抗議的有線記者之一，今年2月才加入《蘋果》。當日在有線辭職明志，今日在《蘋果》被逼離職，她形容：「兩次都係衝擊嚟嘅，而我覺得今次嘅衝擊可能更加大添。」謝馨怡憶述，當初從有線辭職後，一心想繼續當記者，即使知道《蘋果》終會「捱唔到」，仍然抱著「有得做就做」的心態入職。縱然早有心理準備，當公司管理層被捕，500名警察大舉搜查《蘋果》，當刻對謝馨怡而言，仍然是莫大的衝擊，覺得十分憤怒。

「其實大家同事都係做新聞，都係做返記者嘅本分，我哋都係報道番事實、報道番真相啦，但係就俾人安咗個罪名落嚟要拉佢哋。而我哋都唔知道下一個會係邊個，會唔會係我嘅採主？定係我身邊嘅同事？定係我呢？所以個衝擊的確係好大。」

<figure>
<img src="https://web.archive.org/web/20210712063053im_/https://www.hkcnews.com/news_新聞/hk-discuss/2021/06/蘋果新聞-20210617141431_1a99_large.jpg" alt="">
<figcaption>500名警員上星期四搜查《蘋果》。資料圖片</figcaption>
</figure>

謝馨怡最不捨得《蘋果》給予記者的自由度，還有報道反對聲音的空間，形容在新聞業界十分難得。她惋惜道：

> **我覺得唔會再有第二個蘋果日報⋯⋯ 我諗無人會再搞一份有咁多反對聲音，或者係用一個咁樣嘅立場嘅報紙或者媒體。所以冇咗蘋果日報就係冇咗㗎啦，係無得補番㗎。**


正因如此，在最後一晚的「930新聞報道」中，謝馨怡的節目最後寄語其他新聞工作者緊守崗位，她當時道：「希望即使少咗我哋呢個平台，香港嘅新聞工作者，都可以緊守崗位，捍衛真相。」

新聞自由萎縮，前路黯淡，但謝馨怡想當記者的初心仍然不變。「呢一刻，我未有一下話我一定要轉行，我未有呢個諗法。我依然繼續想做記者。」

<figure>
<img src="https://web.archive.org/web/20210712063053im_/https://www.hkcnews.com/news_新聞/hk-discuss/2021/06/appledaily-20210624042536_2230_large.jpg" alt="">
<figcaption>鄭啟智攝</figcaption>
</figure>

### 法庭記者K：無咗《蘋果》更需要記者記錄

法庭記者K剛剛畢業便加入《蘋果》，工作約8個月。今午仍在法庭工作，才突然收到公司停運的消息。「做做下嘢，聽聽下審訊，突然間收到個消息，話就要完啦。預期之內嘅，但當下係驚訝嘅。」

他形容一眾同事的情緒複雜，但大家仍然緊守崗位。「我見到好多好多同事，全部手頭上仲有工作嘅同事，繼續好專注地做緊佢哋要做嘅嘢。用盡僅有嘅時間，去出聽日嗰100萬份嘅報紙。」

<figure>
<img src="https://web.archive.org/web/20210712063053im_/https://www.hkcnews.com/news_新聞/hk-discuss/2021/06/取締蘋果-appledaily-20210624055512_6a6e_large.jpg" alt="">
<figcaption>《蘋果》法庭記者K。黎家威攝</figcaption>
</figure>

入職不久便要離職，K反而感恩能在《蘋果》的最後日子加入公司。「調返轉頭咁睇，我好感恩有呢7個月嘅經歷。」但K不禁慨嘆：「可能呢一世都未必再有機會感受呢個咁開明、開放嘅環境。」

在《蘋果》的工作戛然而止，令K最感遺憾的，是沒法再在法庭為公眾記錄。

> **我哋蘋果法庭版，唔敢講做到最好啦，但係一定做到最齊，每一單都會坐。盡可能人手充足的話，係一定會坐喺度。遺憾嘅就係，我無得每日坐喺法庭為公眾紀錄。**


<figure>
<img src="https://web.archive.org/web/20210712063053im_/https://www.hkcnews.com/news_新聞/hk-discuss/2021/06/appledaily-20210624042802_2837_large.jpg" alt="">
<figcaption>張凱傑攝</figcaption>
</figure>

《蘋果》停運，會否代表部分報道從此在香港消失？K深信《蘋果》同事會找到出路。「我希望唔會。因為蘋果無咗，但係唔代表入面啲人就好似煙消雲散，突然間執咗笠，大家就唔存在咁。呢啲人仲喺度嘅時候，我覺得有心做嘅人總會搵到出路。雖然係好絕望嘅情況，但當我哋面對佢嘅時候，我相信我哋咁多個腦袋，800個腦袋，一定可以搵到方法去搵到出路，繼續記錄真相。」

K又覺得，《蘋果》停運象徵香港正式喪失新聞自由。他又認為《蘋果》是香港的一個標誌，當《蘋果》今天這樣消亡，可能象徵其他自由亦然。

談到未來的打算，K不假思索、堅定地說：「我會繼續做記者。」他續說：「正正因為《蘋果》無咗，就更加需要記者記錄，唯一可以回應呢件事嘅方式，就係繼續記錄，作為記者。」

<figure>
<img src="https://web.archive.org/web/20210712063053im_/https://www.hkcnews.com/news_新聞/hk-discuss/2021/06/蘋果日報-20210624043635_1daa_large.jpg" alt="">
<figcaption>鄭卓伶攝</figcaption>
</figure>

### 記者陳玨明：唔捨得香港無咗《蘋果》

《蘋果》記者陳玨明傍晚回到公司，手執多束市民請轉交公司的鮮花。對於《蘋果》停運，他深感可惜，但無可奈何。「我都想蘋果繼續做，壹傳媒繼續做，為市民帶來更好嘅報導，但唔係我想我就得。」

<figure>
<img src="https://web.archive.org/web/20210712063053im_/https://www.hkcnews.com/news_新聞/hk-discuss/2021/06/appledaily-20210624042508_5a0f_large.jpg" alt="">
<figcaption>《蘋果》記者陳玨明。鄭啟智攝</figcaption>
</figure>

來到《蘋果》營運的最後一天，陳玨明仍堅守崗位「首先完成我嘅工作，因為我嘅工作係讓聽日嘅《蘋果日報》可以有內容出版，要繼續堅守我嘅崗位先。」他笑言晚上未必有時間緬懷過去，甚至可能沒有時間吃晚飯。停運在即，被問到最不捨得的是甚麼，他答道：「我諗我唔係唔捨得《蘋果》，我係唔捨得香港無咗《蘋果》。」

陳玨明最後寄語香港人：

> **聽日（今日）買《蘋果日報》，繼續為相信嘅價值，做堅持嘅人啦！**


<figure>
<img src="https://web.archive.org/web/20210712063053im_/https://www.hkcnews.com/news_新聞/hk-discuss/2021/06/appledaily-20210624042630_166f_large.jpg" alt="">
<figcaption>鄭啟智攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712063053/https://www.hkcnews.com/aboutus/#subscribe)
