---
title: "寫信師進化畫信紙師：生命影響生命　讓牆內人感受溫度"
date: "2021-06-21"
author: "實習記者謝鎧文"
category: "眾聞"
tags:
  - "在囚者"
  - "寫信師"
url: "https://web.archive.org/web/20210712062949/https://www.hkcnews.com/article/42581/%E5%AF%AB%E4%BF%A1%E5%B8%AB-%E5%9C%A8%E5%9B%9A%E8%80%85-42581/%E5%AF%AB%E4%BF%A1%E5%B8%AB%E9%80%B2%E5%8C%96%E7%95%AB%E4%BF%A1%E7%B4%99%E5%B8%AB%EF%BC%9A%E7%94%9F%E5%91%BD%E5%BD%B1%E9%9F%BF%E7%94%9F%E5%91%BD-%E8%AE%93%E7%89%86%E5%85%A7%E4%BA%BA%E6%84%9F%E5%8F%97%E6%BA%AB%E5%BA%A6"
original_url: "https://www.hkcnews.com/article/42581/%E5%AF%AB%E4%BF%A1%E5%B8%AB-%E5%9C%A8%E5%9B%9A%E8%80%85-42581/%E5%AF%AB%E4%BF%A1%E5%B8%AB%E9%80%B2%E5%8C%96%E7%95%AB%E4%BF%A1%E7%B4%99%E5%B8%AB%EF%BC%9A%E7%94%9F%E5%91%BD%E5%BD%B1%E9%9F%BF%E7%94%9F%E5%91%BD-%E8%AE%93%E7%89%86%E5%85%A7%E4%BA%BA%E6%84%9F%E5%8F%97%E6%BA%AB%E5%BA%A6"
---

# 寫信師進化畫信紙師：生命影響生命　讓牆內人感受溫度

<figure>
<img src="https://web.archive.org/web/20210712062949im_/https://www.hkcnews.com/news_新聞/hk-discuss/2021/06/寫信師-20210615171747_15e2_large.jpg" alt="">
<figcaption>眾新聞製圖</figcaption>
</figure>

### 每張獨一無二  每張獨有温度

寫信師Chris 受朋友影響，開始當上「畫信紙師」，在一張又一張的單行紙上繪畫，有時是香港可見的野生雀鳥，有時是灸手可熱、當期流行的偶像，有時是一隻貓，只要是 Chris 想到的，她都會畫。 訪問當天，她身穿「生於亂世 有種責任」的黑底黃字T-shirt，一大撮貓毛黏在黑色T-shirt 上，她有四隻貓，旁邊的黃貓大雄最親人，一直在撒嬌，但信紙很少見大雄出現，「因為黑貓最易畫！」Chris 有點 chill 地說。

Chris 開始做「寫信師」是受朋友的影響，她形容朋友為「超級寫信師」，朋友會寫很多信給認識或不認識的牆內人，有次曾寄給朱凱迪「自療法：五大功法演練圖解」小冊子，後來朱凱迪透過Facebook 小編發布家書，直呼五大功法非常神奇，就連「多年來都拉不動的大腿筋，居然也拉鬆了」，朋友十分感動，Chris 見此有感，「唔好以為你悶，做一啲好細微嘅嘢其實係有用」。

<figure>
<img src="https://web.archive.org/web/20210712062949im_/https://www.hkcnews.com/news_新聞/hk-discuss/2021/06/寫信師-20210611205455_279d_large.jpg" alt="">
<figcaption>有朋友想Chris 畫一張卡比獸信紙，因為有牆內的朋友喜歡卡比獸。(謝鎧文攝)</figcaption>
</figure>

朋友又曾用不同顏色的筆為獄中同路人寫下鼓勵字句，收信人原以為是影印本，後發現是她的朋友逐字寫成，收信人十分感激這份心意。Chris 又因為看到袁嘉蔚的回信附有公仔圖案，她想，「咦，我係咪都可以試吓畫一啲公仔係信紙比人又好，自己用又好，都希望多啲人試下寫信」，於是Chris 便開始在信紙裏畫畫，希望以帶有圖案的信紙帶動其他人一起寫信。

### 黎智英說獄中見雀鳥感快樂  啟發畫雀

最初在網上看見Chris 的信紙，驟眼一看，以為是影印在紙上的圖案，但其實每一張都是Chris 用心畫出來的信紙，每一張都獨一無二有其獨有「溫度」，而非由冷冰冰的機器印刷，Chris 指雖然有人提議她影印信紙，但她覺得:

> 唔影印嘅原因係希望感覺上individual 啲，收信嗰人都係individual 啲，同埋會感受到溫度。

一疊信紙中不難發現雀鳥的身影，Chris 有畫信紙的念頭後，開始思考「喺入面嘅人有機會見到咩嘢？」她曾看過一篇報道，說黎智英在獄中看見雀鳥感到快樂，於是她開始畫雀鳥，「唔知啲雀會唔會比人蘋果啲嘅感覺？二來雀就易畫」，Chris 爽朗地笑道。一開始Chris 畫喜鵲，有朋友說起，不如畫香港野生雀鳥，她覺得這個建議不錯，因為自己在香港生活多年，平日看見雀只會叫「啊！嗰隻雀！嗰隻雀！」最多只認識麻雀或麻鷹，倒不如用「冷知識」的方式介紹給在囚人士，自己又可以從中認識更多關於香港的事物。除了雀鳥，她又會畫貓或一些日常會看見的事物，讓牆內的人可以從紙上感受到「溫度」。

<figure>
<img src="https://web.archive.org/web/20210712062949im_/https://www.hkcnews.com/news_新聞/hk-discuss/2021/06/寫信師-20210611205252_12ba_large.jpg" alt="">
<figcaption>Chris 的信紙以顏色筆為主。(謝鎧文攝)</figcaption>
</figure>

### 生命影響生命 多一個咪多一個

Chris 想，信紙上多了圖案「會冇咁悶」，很多想做「寫信師」卻無從入手，不知應寫甚麼，她希望，如「寫信師」不知道開場白，「見到嗰張貓嘅信紙，突然間諗起自己隻貓，就同人分享自己啲貓」，或者信紙上畫上深水埗的街景，可跟收信人分享深水埗的變化或軼事，「希望可以多啲人去寫信，做多樣嘢，入面嘅人需要嘅其中一樣嘢係大家嘅 support」。

牆內的日子不易過，「每個人都唔好睇小自己做一樣嘢，可能有啲人會覺得無謂，超，咁你平時做啲咩係好有為，我覺得有樣嘢好啱，就係生命影響生命」，朋友積極寫信影響了Chris ，她覺得彼此的互動是重要的，以她朋友作例，收信會令朋友有了期盼及快樂。寫信的得著不只是在囚人士，而是「寫信師」自己本身及身邊的人，Chris 希望她亦能影響人，

> 如果有一個人攞咗我的信紙去寫，咁我起碼影響到一個人，而呢個人真係寫信嘅話，起碼多一個人會收到封信，咁多一個咪一個。

Chris 畫的信紙中，不乏姜濤、193、保錡等當紅人物，當記者成功認出畫中人時，Chris 即開心地笑，她指自己沒有特別學畫畫，美術技巧只是從上學時期的美術課學習而來，「呢啲咪天份！」她指，畫信紙不是要去比賽，「對方鍾意就最好啦！我想令對方feel 到嗰份心意啫！」畫畫對於Chris 來說，也是減壓的一種方法，以往兩年比較少畫畫，是因為沒有心情畫，「你喊完仲畫咩！」

### 畫柳應廷水刑物語  希望親送何桂藍

直至今年，她開始聽廣東歌，聽到Zpecial 的 Goodnight，受歌曲影響，她想「畫一啲比較 moody 啲嘅畫」。她拿出一本繪圖本，繪本中的畫以 moody 來形容，其中一副是有一個人在水底裏游上水面的畫。Chris 喜歡 Jer 柳應廷的「物語系列」，她曾經看過一篇訪問，是馬傑偉訪問填詞人小克，內容解構「物語系列」，「呢幅係想畫比何桂藍嘅，呢幅係《水刑物語》」，Chris 從訪問中了解歌詞「光線引我再次回眸/ 岸邊伸出這一對手/ 你解開了毒咒/ 聲線領我再往前游/ 上升身軀找到缺口/你敞開了白晝」是有意思的，而畫裏「上面有光，下面係黑」，是她想著《水刑物語》的歌詞所創作，她知道何桂藍喜歡柳應廷，「希望佢睇到，係啦，就係歌詞所講嘅嘢」。而這幅畫遲遲未寄出，是因為怕寄入去會「整皺、整爛」，Chris 希望可以親手送給何桂藍，「但我都知道呢樣嘢係好難，所以我都可能放棄，我都可能會寄入去」。

<figure>
<img src="https://web.archive.org/web/20210712062949im_/https://www.hkcnews.com/news_新聞/hk-discuss/2021/06/寫信師-20210611205406_24ca_large.jpg" alt="">
<figcaption>Chris 以柳應廷的《水刑物語》歌詞為藍本作畫，希望能送給何桂藍。(謝鎧文攝)</figcaption>
</figure>

她的繪圖本裏還有其他的畫，包括是香港人乘搭飛機移民英國、香港人去露營、搭地鐵、穿著「岳」字 T- shirt 的少年在山上小徑騎單車，但畫中都包含「月亮」或「陽光」及貓咪的元素，「假設就算唔係香港，係第二個地方，其實都係望緊同一個地方」。

Chris 寄語，牆內的人要好好活下去，「生活上入面辛苦、冇自由，但真係要鬥長命，你未到最後唔知邊個先贏，可能唔係你，未必見證到，呢段時間一定有沮喪，只能講好好活下去。就算係香港或其他去外國嘅，都係勿忘初心啲老套嘢。」

<figure>
<img src="https://web.archive.org/web/20210712062949im_/https://www.hkcnews.com/news_新聞/hk-discuss/2021/06/寫信師-20210615124728_c132_large.jpg" alt="">
<figcaption>「岳」少年和黑貓在小徑上，Chris 說：「你feel 到咩咪咩囉！」(謝鎧文攝)</figcaption>
</figure>

<figure>
<img src="https://web.archive.org/web/20210712062949im_/https://www.hkcnews.com/news_新聞/hk-discuss/2021/06/寫信師-20210615124744_1901_large.jpg" alt="">
<figcaption>在繪畫本的畫帶有月亮和太陽，Chris 想帶出即使身處不同地方，大家看的仍是同一個月亮。(謝鎧文攝)</figcaption>
</figure>

<figure>
<img src="https://web.archive.org/web/20210712062949im_/https://www.hkcnews.com/news_新聞/hk-discuss/2021/06/寫信師-20210611205351_ac1a_large.jpg" alt="">
<figcaption>Chris的信紙有雀鳥，也有當紅藝人踪影。(謝鎧文攝)</figcaption>
</figure>

<figure>
<img src="https://web.archive.org/web/20210712062949im_/https://www.hkcnews.com/news_新聞/hk-discuss/2021/06/寫信師-20210611205521_2c12_large.jpg" alt="">
<figcaption>Chris 筆下的梁天琦，這是她眾多信紙中最喜歡的一張。(謝鎧文攝)</figcaption>
</figure>

<figure>
<img src="https://web.archive.org/web/20210712062949im_/https://www.hkcnews.com/news_新聞/hk-discuss/2021/06/寫信師-20210615114516_1a8f_large.jpg" alt="">
<figcaption>Chris 家中黏人的大雄，在Chris 的畫或信紙亦常見貓的身影。(謝鎧文攝)</figcaption>
</figure>

###   
 準寫信師攻略

Chris 第一次落筆前，曾看寫信師攻略，看看其他人有甚麼建議，「有啲人好啱無謂嘢，有啲可能想寫多啲嘢增長佢知識，甚至乎我個朋友畫啲彩色字，有啲人會覺得做咩咁無謂，但原來入面收嗰個，你唔知收嗰個入面個刻點諗」，她鼓勵準寫信師，「有心寫就可以寫」。

Chris 努力畫了一批信紙，寫信師可以在觀塘 Cafe Master Room 拿取。

<figure>
<img src="https://web.archive.org/web/20210712062949im_/https://www.hkcnews.com/news_新聞/hk-discuss/2021/06/寫信師-20210615114503_2665_large.jpg" alt="">
<figcaption>寫信師可到觀塘Master room 拿取信紙。 Master room Instagram</figcaption>
</figure>

坊間亦有組織幫助收集信件，組織提供一些攻略給「寫信師」，有組織開設「寫信班」，教導「寫信師」寫信。

  
 [燕子生命](https://web.archive.org/web/20210712062949/https://www.swallowlife.org/%E5%AF%AB%E4%BF%A1%E9%9C%80%E7%9F%A5)

<figure>
<img src="https://web.archive.org/web/20210712062949im_/https://www.hkcnews.com/news_新聞/hk-discuss/2021/06/寫信師-20210615115211_2633_large.jpg" alt="">
<figcaption>燕子生命 Facebook</figcaption>
</figure>

<figure>
<img src="https://web.archive.org/web/20210712062949im_/https://www.hkcnews.com/news_新聞/hk-discuss/2021/06/寫信師-20210615115158_1324_large.jpg" alt="">
<figcaption>燕子生命 Facebook</figcaption>
</figure>

燕子生命在 Facebook 指，牢內的生活枯燥乏味，欠缺娛樂，所以製作YouTube機頂盒，為影片謄本，給在囚人士製作各類娛樂影片的全彩圖片文本。

[石牆花](https://web.archive.org/web/20210712062949/https://wallfarehk.com/)

<figure>
<img src="https://web.archive.org/web/20210712062949im_/https://www.hkcnews.com/news_新聞/hk-discuss/2021/06/寫信師-20210615115223_1de1_large.jpg" alt="">
<figcaption>石牆花為有心做寫信師的人訂立攻略。石牆花 Facebook</figcaption>
</figure>

[一釋尚存](https://web.archive.org/web/20210712062949/https://www.instagram.com/1released/?hl=zh-hk)

<figure>
<img src="https://web.archive.org/web/20210712062949im_/https://www.hkcnews.com/news_新聞/hk-discuss/2021/06/寫信師-20210615115235_2bdb_large.jpg" alt="">
<figcaption>一釋尚存 Instagram</figcaption>
</figure>

一釋尚存開設寫信班給「寫信師」，教導他們如何寫信給牆內人。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712062949/https://www.hkcnews.com/aboutus/#subscribe)
