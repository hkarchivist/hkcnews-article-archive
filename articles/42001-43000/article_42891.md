---
title: "【社民連5子剩下他】黃浩銘料將四度入獄　冀港人不放棄　「我要留低生下一代　仲要生多啲」"
date: "2021-06-29"
last_updated: "2021-06-29 22:34:27"
author: "記者曾港深"
category: "眾聞"
tags:
  - "社民連"
  - "政治清算"
  - "黃浩銘"
url: "https://web.archive.org/web/20220519053204/https://hkcnews.com/article/42891/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-42911/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD5%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-"
original_url: "https://hkcnews.com/article/42891/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-42911/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD5%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-"
---

# 【社民連5子剩下他】黃浩銘料將四度入獄　冀港人不放棄　「我要留低生下一代　仲要生多啲」


{{< video src="https://web.archive.org/web/20220519053204if_/https://www.youtube.com/embed/ep6R61mc6J0" >}}


社民連成員岑子杰、梁國雄、吳文遠及陳皓桓，先後因47人初選案及10.1遊行案身陷牢獄，尚未知歸期何時，而主席黃浩銘亦即將於8月要面對10.20九龍遊行案的審訊。社民連一剎那失去四位重要戰友，黃浩銘接受眾新聞訪問時表示自己感慨萬分、心情複雜，「我最大感受唔係驚，而係好鬱悶，就好似我最近睇到Ivan(林朗彥)嘅講法，佢入咗監出返嚟之後，身邊所有嘅朋友無晒，嗰種感覺真係好沉鬱。」世界再壞，人心也不能壞，他希望香港人不要忘記2019年一起高呼過的說話、爭取過的訴求，繼續秉持着「Be Water」精神，永不放棄，勇敢面對。

<figure>
<img src="https://web.archive.org/web/20220519053204im_/https://hkcnews.com/news_新聞/hk-discuss/2021/06/社民連-政治清算-20210625190628_19b1_large.png" alt="">
<figcaption>社民連成員身繫多案，現時只餘下主席黃浩銘尚有自由。眾新聞製圖</figcaption>
</figure>

### 好友戰友　個個進監

眼見身邊的戰友一個又一個被拉進監倉，身為主席的黃浩銘坦言心情非常鬱悶，「嗰種鬱悶係好似過山車咁」，他舉例情形就好像在婚宴上，有人飲酒飲得太多突然暴斃，事出突然得並且鬱鬱不歡，「簡單嚟講，2019年11月24日，我覺得係一個好清楚去體現到香港人力量同埋真實嘅民意，因為區議會選舉已經係最接近普選，所以亦證明咗香港人咁耐以嚟嘅主流民意都係企係佢哋嗰邊，就係五大訴求，缺一不可。」

他又形容過去一年是一個蜜月期，每個民選區議員都在其崗位發揮作用，但所有美好的事物都在2021年的1月6日便煙銷雲散，「第一次運用國安法去拘捕咁多人，一下子拉晒入去，基本上而家拉得入去嗰啲好多都係我嘅朋友嚟，唔係淨係講長毛同Jimmy，包括Lester(岑敖暉)、阿迪(朱凱迪)呢啲，其實我都已經識咗好多年，唔好淨係講初選案，係入面嘅人，好似快必(譚得志)咁，都係識咗好多年，我都已經當晒佢地係一個好嘅戰友，而佢哋係俾人𣊬間拉晒。我最大嘅感受唔係驚，而係好鬱悶，就好似我最近睇到Ivan(林朗彥)嘅講法，佢入咗監出返嚟之後，身邊所有嘅朋友無晒，嗰種感覺真係好沉鬱。」

### 長毛今年應攞長者卡　肥佬黎坐到無了期　戴耀廷係劉曉波刑期

他又提到社民連的成員多宗官司纏身，基本上是一單案接着一單案。

> 尤其是長毛，係咁疊上去，我都真係戥佢好唔開心，一個年過半百嘅人，佢應該今年攞長者卡。老實講，如果佢係其他有民主嘅地方從政，相信佢已經係一個好受人尊重嘅人嚟；又或者係肥佬黎，你唔會expect佢好似而家咁坐到無了期；又或者好似Benny Tai(戴耀廷)咁，一個好好哋嘅教授，佢要承擔一個可能係劉曉波要監禁嘅刑期，呢啲係我嘅感受囉。

2017年，黃浩銘因新界東北案非法集結被判處13個月監禁；2018年，佔旺刑事藐視法庭被判囚4.5個月，再加上2019年因佔中九子案判囚8個月，他前前後後待在監獄的日子接近一年的時間。作為「坐監達人」的他早已傳授及分享自己的監獄備忘予陳皓桓及岑子杰等「監獄初哥」，「例如天氣熱點頂呀、監獄裡面有咩唔同嘅情況、會有啲咩類型嘅人，要點樣同佢哋相處等等，而我又覺得佢哋都係一啲腦筋快嘅人，相信佢哋都會好快適應，呢啲我唔擔心。」

副主席岑子杰因參加初選被控串謀顛覆國家政權罪，還柙至今，黃浩銘一直為岑打理其位於沙田瀝源的區議員辦事處，期間有不少街坊主動伸出援手協助議辦營運，令他感動不已，「我好多謝佢哋，譬如我哋而家都有街坊幫我哋打掃議辦；然後逢親Jimmy上庭，佢哋都會去支持佢；入工作報告、吹雞派母親節花，我哋係全部出動，個個都肯做，甚至同我講話『阿銘唔緊要㗎，社民連有啲咩做都叫埋我啦』，唔係淨係社區，佢係話社民連有啲咩做都要叫埋佢，咁我真係好感人。」。

<figure>
<img src="https://web.archive.org/web/20220519053204im_/https://hkcnews.com/news_新聞/hk-discuss/2021/06/黃浩銘-社民連-20210625190505_11f5_large.jpg" alt="">
<figcaption>岑子杰因初選案被捕，黃浩銘一直替他「補位」，保持議辦的運作，服務街坊。   周滿鏗攝</figcaption>
</figure>

黃浩銘直言現時香港社會氣氛及氣壓都越來越差，他明白香港人會因為擔心有刑責，所以會更加謹言慎行，但並不代表他們已失去抗爭的心，只是以其他較安全的方式呈現出抗爭姿態，「我哋未必一定要下下同佢衝突，使乜同佢衝突啫，唔通我做社區嘢你又拉我呀？我去大平賣俾其他支持民主嘅街坊，你又拉我呀？」他強調香港人要堅守Be Water的精神，珍惜自己與他人人之間的連結。

曾三度入獄的黃浩銘，自己身上亦揹着2019年10月20日九龍大遊行兩項「組織未經批准集結」及「參與未經批准集結」罪，將於8月19日再訊，而他亦向記者承認正在安排主席位的交接，準備第四度入獄。被問到會不會擔心假若10.20的案件要入獄的話，現時的社民連彷彿就被一網打盡，黃浩銘皺皺眉頭後，斬釘截鐵地說：「唔好睇少社民連嘅同事，我唔覺得社民連無咗黃浩銘，就會運作唔到，呢樣係絕對唔可能。」他表示社民連是由很多人一起「夾手夾腳」才組織而成，並不會因為失去了幾個人就會令到整個組織瓦解，他很有信心社民連的其他成員會一直堅持下去。

但他認為組識內其他成員未來可能會在社民連有不同的呈現，「可能會專注搞同其他組織嘅連繫工作，例如教育層面，唔係好似之前我哋係運動入面咁好多人出嚟公民抗命咁，因為每一個組織去到每一個階段，都要衡量返嘅承受能力。但係好清晰嘅就係，我哋社民連所相信嘅信念、原則，我哋都係唔會放棄。」

### 首個民主派杯葛立會選舉

社民連日前率先表態杯葛立法會選舉，成為第一個表態的泛民主派，黃浩銘相信應無人會奇怪社民連作出這個決定，事實上亦沒有政權的「中介人」接觸過他，因為他認為社民連在政權眼中是「不忠誠的廢物」，所以根本不可能獲得提名，反而他比較關注的是香港選舉制度的退化。

「以前我哋仲可以透過100個公民提名入閘，即使佢哋會篩選我哋都好，但而家佢多咗個條件徹底去顛覆咗我哋認識嘅選舉，就係要我哋去攞到嗰啲選委嘅提名，而嗰啲選委提名唔係民主派選委喎，係大多數建制派選委喎。」他又笑稱香港的選舉制度已演變成富有中國特色的選舉，基本上要得到政權及對手的同意，你才能出選。

**黃浩銘舉例指，例如A、B、C三個民主派人士想出選，最終只有B及C能出選，他模擬政權的想法「B啦，B得呀，佢最近同我一齊返大灣區去視察；C都可以嘅，C無講攬炒，C無講制裁，都得嘅；但A就唔得喇，因為A已經俾我拉咗入監獄。佢就係咁樣揀囉，同埋係你嗰到做分化囉。老實講，咁樣仲係選舉咩？」。**

黃亦補充，明白現時的民主派需要更多的時間才能對參選與否作出決定，因為他們都要面對一個政治現實，「究竟卑躬屈膝攞你嘅提名，去有限度延續個政黨嘅生存，係一個體制裡面委曲求全，個政黨係咪就唔會一次過俾你地淘汰呢？」他相信民主派最終會作出最正確的決定。

被問到社民連如此公開杯葛選舉，會否擔心未來難以再踏入議會，甚至遭遇滅黨的危機時，黃浩銘則輕笑了兩聲後，便淡淡然地說：「佢對其他溫和啲嘅民主派可能會咁警告，但佢對社民連唔需要咁講，因為佢哋覺得社民連就係『不忠誠嘅廢物』，你點都要滅黨，你參唔參選都要滅黨。」所以他認為社民連現階段只希望未來繼續做多一些地區工作，而民主運動也要繼續堅持。他坦言，社民連今年成立第15年，一直以來他們所提倡的事，例如其口號「濟弱扶傾，義無反顧」，他們都緊守崗位，認為社民連對香港及香港人已經有交代，但未來亦會繼續和香港人同行，在民主路上連結大家，一起抵抗中共的極權。

### 張可森被囚太殘忍　料入獄與太太分開很沉鬱

監禁對獄中人來說，最大的懲罰便是被奪走自由，但除此之外，黃浩銘認為被監禁最悲慘是切斷了與自己所愛的人的聯繫，他以47人初選案的被告為例：「張可森真係好可惜，佢太太係啱啱有小朋友，但就因為一單咁嘅案件，佢而家又唔可以照顧自己小朋友、同埋佢太太，你諗吓對於一個年青人，要承擔咁大嘅責任，我覺得真係好殘忍囉，同埋我記得本來嗰個裁判官係俾佢保釋㗎嘛，然後係律政司去反對先唔俾佢保釋，我心諗個政權完全真係無人道㗎囉，呢個係好不可理喻；又譬如你諗吓Lester(岑敖暉)同長毛佢哋新婚，新婚我覺得佢哋固然都有一啲原因，可能因為佢用太太嘅身份可以多啲探監，但新婚無幾耐，另一半就要面對一個咁長期嘅監禁，同佢嘅太太、同佢嘅愛人分開，你話係咪一件好悲痛嘅事？」。

<figure>
<img src="https://web.archive.org/web/20220519053204im_/https://hkcnews.com/news_新聞/hk-discuss/2021/06/黃浩銘-社民連-20210625190611_245a_large.jpg" alt="">
<figcaption>黃浩銘去年12月和太太共結連理，新婚不足一年。   受訪者提供</figcaption>
</figure>

黃浩銘亦慨嘆，他和太太去年12月才正式結婚，新婚一年也未夠，但他預計八月的審訊將會被判監，而刑期卻很大機會超過一年，每當他想到即將要和太太分開，心中的沉鬱就會更加大。「咁但係都無辦法，你就係要面對、適應、接受囉，我就唔會怨天尤人，總之我哋食得咸魚抵得渴，當然我覺得個政權嘅判刑係不義㗎啦，但係你既然俾咗呢樣嘢我，我哋就承擔、接受，係監獄好好鍛練自己，亦都好希望香港人係可以堅持落去，只要香港人係唔同各方面堅持落去，我先覺得對於入獄嘅人係有意義。」。

### 决定留港開枝散葉

連番入獄，三十出頭，組織家庭，一連串的改變亦漸漸影響黃浩銘對社運的想法，最大的轉變或許就是做事前會先三思及與太太商量，「我太太真係一個非常好嘅太太，點解呢？因為佢會同我傾，並且佢都會支持我嘅諗法。佢覺得唔想，佢會直接同我講『你唔好喇』，但係佢都盡量俾空間我去選擇，而佢都會承擔之後嗰個影響，所以我覺得佢真係好好，我真係未見過一個太太咁好。」2016年向太太求婚的他，因為在及後三年三度入獄，所以婚禮只能一直拖到2020年尾才能進行，他感恩太太一直默默守護他、等待他，而他亦慨嘆自己心愛的女人要等候自己4年才結婚，但他並不後悔，「呢個係社會集體嘅計劃，集體嘅命運，我哋一齊承受囉，一齊去面對囉。」。

社會撕裂日益嚴重，政治環境也越見越差，很多人對香港的未來都不抱期望，甚至打算選擇移民，但「村長」卻從沒有萌生過離開香港的念頭，更想落地生根，生下一代。

> 因為我同我太太都好鍾意小朋友，當然而家有好多人嘅顧慮就係『嘩，而家咁嘅環境你生小朋友，咪啫係害咗佢！』，我心諗個個都唔生，第時咪淨返啲藍絲生小朋友？遲吓咪變晒成個香港俾佢哋攬晒？所以計我話，就係我哋要生，仲要生多啲！生多啲黃絲兵團！個個去建設社會，繼續建設民主運動！

他希望香港人除了不要拋棄香港，亦不要拋棄生育的念頭，因為在最壞的時代，才能產生出最好的人。

<figure>
<img src="https://web.archive.org/web/20220519053204im_/https://hkcnews.com/news_新聞/hk-discuss/2021/06/黃浩銘-社民連-20210625190555_2d25_large.jpg" alt="">
<figcaption>黃浩銘和太太識於微時，相親相愛十多年。   受訪者提供</figcaption>
</figure>

### 香港未去到很壞的地步

黃浩銘指，他明白香港人現階段的痛苦，但他始終認為香港現時的情況還未去到很壞地步，「其實老實講，未來可能都係一個絕望嚟，絕望之後可能更加絕望，但係要諗一諗，其實即使我哋而家嘅環境好壞，但我哋都未去到其他爭取民主地方最壞嘅境況。我哋有無戒嚴？我哋有白色恐怖，但嗰種白色恐怖係咪要去到滅門咁濟？例如台灣林義雄案，有啲國民黨嘅間諜要走入去林義雄屋企要殺人，我哋未經歷；又例如波蘭，我哋而家都未面對到真正嘅軍隊入城，然後大規模掃蕩所有嘅政治領袖，要佢根本就係無得再出聲，起碼而家社民連仲有得企，你都仲可以有啲人話去維園外悼念，波蘭係講都無得講；仲有南非，曼德拉俾人拉咗入去監獄嘅時候，寫封信出嚟都係咁截，唔似得我哋而家仲可以寫封信出嚟，擺封信上Facebook、patreon咁；你再比較而家係大陸嗰啲維權人士，佢哋所面對嘅嗰種艱鉅，失蹤都唔知去咗邊，完全無交代，高智晟而家去咗邊？或者王全璋呢？你無見佢幾年，都唔知佢去咗邊。」

他希望香港人不要忘記2019年一起高呼過的說話、爭取過的訴求，繼續秉持着「Be Water」的精神，「Be Water就好似我哋會滲綿花咁滲落啲棉花到，令到全部一揸落去原來全部都係水嚟，咁就勁，而家我哋要做到咁樣囉。」。

<figure>
<img src="https://web.archive.org/web/20220519053204im_/https://hkcnews.com/news_新聞/hk-discuss/2021/06/社民連-黃浩銘-20210625190438_2a76_large.jpg" alt="">
<figcaption>黃浩銘寄語現時對香港感到絕望的人，不要輕易放棄，繼續秉持自己所相信的信念。 周滿鏗攝</figcaption>
</figure>

黃浩銘寄語現時對香港感到絕望的人，不要輕易放棄，繼續秉持自己所相信的信念，「有啲嘢我哋選擇咗，我哋就要承受，我哋唔逃避，勇敢面對，同埋我哋要坦然咁去接受呢啲嘢，並且繼續有勇氣咁活落去，我希望係咁。不過係艱難，我必須承認係好艱難，有好多嘅掙扎，有好多嘅猶豫，但係要堅持同埋勇氣。」。
