---
title: "【專訪Now工程人員李小龍】7年後的公義　堅持索償盼不辜負新聞業 「唔好對唔住李小龍個名」"
date: "2021-06-15"
last_updated: "2021-06-16 02:11:31"
author: "記者鄭啟智"
category: "眾聞"
tags:
  - "雨傘革命"
  - "雨傘運動"
  - "umbrella movement"
  - "umbrella revolution"
  - "Now新聞台"
  - "now新聞"
  - "now 新聞直播"
  - "李小龍"
url: "https://web.archive.org/web/20210727000636/https://www.hkcnews.com/article/42381/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-now%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-42417/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDnow%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD7%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/42381/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-now%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-42417/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDnow%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD7%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【專訪Now工程人員李小龍】7年後的公義　堅持索償盼不辜負新聞業 「唔好對唔住李小龍個名」

歷經7年，公義才得到彰顯。Now新聞台工程人員李小龍2014年在佔旺區採訪，突然被數名警員拉走毆打，之後被捕。他身體多處受傷，事後患上創傷後遺症。李小龍2017年入稟向政府索償，審訊15日後，案件上星期終於達成和解協議。

達成和解協議的一刻，李小龍感慨此事終於了結。「做咗7年嘢，成個身心好掹住掹住，開始可以放鬆，嗰一刻嘅感覺都幾舒服。」他承認，選擇和解是擔心即使勝訴，律政司亦會上訴，加上案件一直帶給他不少心理壓力，權衡個人心理狀況和各項因素，遂接受和解。

李小龍是首名遭受警暴後，向政府入稟索償的新聞從業員。他堅持為自己爭取公義，只盼不負新聞從業員的身分，也要「對得住」自己的名字。

> **我喺呢單case裡面，我都同自己講，唔好對唔住自己呢個名⋯⋯ 我個名叫『李小龍』，你認為啱嘅、正確嘅、公義嘅嘢，做咩要退縮？呢個名都俾咗我好大嘅鼓勵、支持。**


<figure>
<img src="https://web.archive.org/web/20210727000636im_/https://www.hkcnews.com/news_新聞/hk-discuss/2021/06/警暴-記者-李小龍-20210614233405_dad6_large.jpg" alt="">
<figcaption>Now新聞台工程人員李小龍。鄭啟智攝</figcaption>
</figure>

### 突然和解因擔心律政司上訴　公道已彰顯裁決非最重要

案件原定上星期一作結案陳詞，不過李小龍一方當日與律政司達成和解協議，律政司會支付李小龍的訟費，意味本案將不會繼續審理，法庭亦不會頒下判詞。庭外和解來得突然，而案件亦已進入結案階段，李小龍承認不等待法庭裁決，選擇和解帶有現實考量。因為法律團隊擔心即使法庭判他勝訴，律政司亦會上訴。再者，案發至今已經7年，曠日持久的司法程序，令李小龍蒙上沉重心理陰影。「究竟我係咪仲有事㗎？仲係咪犯罪之身？你隨時可以告我㗎。會覺得好困擾呢樣嘢。」權衡個人心理狀況和各項因素，李小龍遂接受和解。

他指出，入稟索償的初衷是希望還自己一個清白，告訴公眾他沒有犯法，不應遭受警暴。15日的審訊， [法官李樹旭](https://web.archive.org/web/20210727000636/https://bit.ly/327eBjI) 提出的種種質疑，警員錯漏百出的供詞，李小龍覺得公眾已可以清楚判斷誰是誰非，至此法庭的裁決也不是太重要。「大家都會睇到誰是誰非、誰對誰錯，即係公道自在人心，我哋覺得都達到我哋想要嘅嘢⋯⋯ 話俾大家聽，你冇做過嘅，喺法庭都仲還到你一個清白、公道。」

李小龍坦言一開始並不想與政府對簿公堂，事發後初期，他甚至想過「當自己當黑」、「就咁算」。不過警方一直堅持指控他襲警和阻差辦公，他尋求與政府一方調解，但政府沒有理會他。一直到案件開審前，他們仍然有尋求和解。最終在案件結案階段，律政司態度突然180度轉變，李小龍稱沒有想過政府是否「驚輸」。協議達成的一刻，他一心想著此事終於了結。「做咗7年嘢，成個身心好掹住掹住，開始可以放鬆，嗰一刻嘅感覺都幾舒服。」

<figure>
<img src="https://web.archive.org/web/20210727000636im_/https://www.hkcnews.com/news_新聞/hk-discuss/2021/04/now新聞-李小龍-20210412200416_2bea_large.png" alt="">
<figcaption>案發時的片段截圖，顯示手持鋁梯的李小龍採訪期間突然被警員拉走。Now新聞截圖</figcaption>
</figure>

### 入稟索償應有之義　盼法庭還清白向兒子交代

李小龍是首名在採訪期間遭受警察暴力對待後，入稟索償的新聞從業員。選擇入稟，他形容是「應有之義」。 **「我覺得係唔存在選擇性嘅，因為你根本係應該做呢樣嘢。」**

入稟與否，李小龍曾掙扎過一段時間，畢竟打官司未必一定勝訴，要付上高昂的律師費，也難免成為新聞人物⋯⋯ 但事件發生後，他向公司同事感謝他們的支持和信任，有同事回以一句「應有之義」。李小龍當刻深思，做正確的事根本不需多想，入稟爭取公義也是「應有之義」，是正確合理之舉，堅定了他索償的決心。

> **我確信自己，有曬片段，真係好難有做過變無做過、無做過變有做過。最尾用呢一方面說服自己堅持落去，就唔好諗財政上、唔好諗呢嘢嗰嘢。**

決定入稟，是為了一份公道。李小龍直言作為新聞從業員，行事清白，被人詆譭理應發聲。他憶述被捕後，有部分朋友批評他「搞搞震」，「話好人好者點會夜晚晚喺旺角出現，仲要攞住鋁梯，咁大殺傷力嘅武器。」李小龍冀望，案件的結果能讓那些詆譭他的人看清孰是孰非。「我想話俾一啲當時嘅人聽，你哋當時睇我係錯嘅。我當時真係返緊工，我當時真係無辜被捲入呢件事件。」

<figure>
<img src="https://web.archive.org/web/20210727000636im_/https://www.hkcnews.com/news_新聞/hk-discuss/2021/06/李小龍-20210614233236_2576_large.jpg" alt="">
<figcaption>李小龍決定入稟索償，為了公道，也希望法庭證明他的清白，好讓他能向兒子交代。鄭啟智攝</figcaption>
</figure>

作為一子之父的李小龍，兒子也是他入稟索償的主要動力。案發時李小龍的兒子年僅4歲，兒子問他為何受傷，他只能解釋自己被人誤會，被不太好的人毆打。決定與政府對簿公堂，李小龍期望法庭能還他清白，讓他可以對兒子好好交代。

> **將來我話返俾個仔聽，我都可以話我當年真係無做（襲警）。但如果我唔行出呢一步，個仔睇到新聞，或者Google search到新聞，即係我個名又咁搞笑啦，話爸爸原來你當年咁樣，你做咩咁樣，你係咪打人啊？我好難答到佢。**


7年後公義終於彰顯，兒子今年亦已11歲，快將小學畢業，李小龍如何向兒子交代？他半開玩笑地說，兒子原來沒有關心他的案件。「佢都無咩點睇，佢淨係叫我同佢一齊睇Mirror、Error咋，佢關心佢哋多過我啊。」李小龍覺得，兒子年紀尚幼，未夠成熟，現在沒有刻意向他解釋，或者到兒子升讀中學後再找機會向他交代。李小龍心中盼望，有一天能以此教導兒子做人做事都要堅持，不應半途而廢，「至少希望話俾佢聽，佢爸爸係咁樣。」

<figure>
<img src="https://web.archive.org/web/20210727000636im_/https://www.hkcnews.com/news_新聞/hk-discuss/2021/06/記者-李小龍-警暴-20210614233436_1fe0_large.jpg" alt="">
<figcaption>李小龍與記者重回7年他被警員毆打的案發地點。鄭啟智攝</figcaption>
</figure>

### 街上見便衣警感恐懼　患情緒病賣樓搬家避警

審訊期間在庭上被盤問4天半，李小龍的態度始終冷靜，說話平和，談到重點時會稍為提高聲量，語速略為加快，語氣顯得更堅定。李小龍在訪問時回憶事件，態度依然平靜，沒有顯得激動。15日的審訊，他不覺得被揭瘡疤，庭上披露的證據反而令他更加確信自己沒有做錯。

平靜背後，李小龍的情緒經歷多年的波濤洶湧。事後李小龍一直懼怕在街上碰見警察，特別是便衣警察。「其實見到軍裝我唔會太多諗法、無咩嘢。只係見到啲著住黑色衫、便裝，我就成個心離曬、震曬、手腳震⋯⋯ 我見到佢哋嗰種驚法，係好似見到一班爛仔、毫無紀律嘅人，我好驚佢哋衝埋嚟揼我。」他憶述事發後沒有特別事情都不會逗留在街上，減少外出，但經常留在家中又會胡思亂想和失眠。

雪上加霜的是，李小龍當時居住的屋苑位處警隊行動基地隔壁，經常進行反恐和防暴演習，刺激他的情緒。最終為了情緒健康和應付官司，李小龍在入稟前夕出售單位搬走，他慨嘆因為此事「連樓都賣埋」，形容那段時間最辛苦，壓力最大。

<figure>
<img src="https://web.archive.org/web/20210727000636im_/https://www.hkcnews.com/news_新聞/hk-discuss/2021/06/警暴-記者-李小龍-20210614233314_b6b7_large.jpg" alt="">
<figcaption>案發後一段時間，李小龍在街上碰見便衣警察都會感到恐懼。鄭啟智攝</figcaption>
</figure>

**患上情緒病，李小龍與家人的關係也變差。未知自己患病時，李小龍經常與太太爭執，對她發脾氣，對當時年幼的兒子也十分嚴厲，常常責備他。「嗰時我都唔知自己病，可能覺得小朋友比較煩，所以有少少虧欠咗佢。」直至李小龍向心理醫生求醫，接受輔導、服食藥物，加上社會環境轉趨平靜，他的心理健康才有所改善，亦開始與太太重建關係，重建家庭。**

### 19年續上前線　更堅持索償到底「唔堅持枉費咗喺呢一行做」

2019年反修例運動爆發，李小龍亦有在前線工作。即使曾被警察毆打，李小龍笑言在前線工作反而令他安心，因為他知道身邊有大量攝影機，有時自己也會手持攝影機拍攝，萬一出事也能證明他的清白。

與2014年相比，2019年警察對待記者的態度更惡劣。李小龍在前線曾被防暴警察用警棍打中手掌，腫痛了整個月，但這未有令李小龍恐懼和退縮，目睹一眾新聞從業員遭遇更嚴重的警暴，反而令他堅持入稟爭取公義。令他憤怒的是同台的一名車長在2019年10月，於旺角警署外懷疑被布袋彈擊中頭部，之後被帶入警署，獲釋後身體多處受傷。「我哋新聞從業員係咪可以任意俾你哋拘捕呢？即係我哋完全無做過任何犯法行為。」

追求公義是新聞行業的使命，李小龍有感作為新聞從業員，如果自己遭遇不公義也放棄追究，沒有秉持正確的價值，是有負整個新聞行業。

> **如果19年之後我唔去堅持，我覺得枉費咗我喺呢一行做⋯⋯ 19年之後我反而仲堅決咗。其實只係一樣嘢，我係唔想沉淪落去，因為如果你唔出聲，佢覺得打完你係無事嘅，噴完你無事嘅。最重要睇到我同事，真係心都悒埋、痛埋。如果我見到咁多不公平、不公義嘅事件，我都唔繼續堅持追究，我覺得好對唔住呢個行業。**


<figure>
<img src="https://web.archive.org/web/20210727000636im_/https://www.hkcnews.com/news_新聞/hk-discuss/2019/10/now新聞-濫用武力-20191014203206_1ecd_large.png" alt="">
<figcaption>Now新聞台一名車長2019年10月於旺角警署外懷疑頭中布袋彈，被帶入警署後多處受傷。Now新聞截圖</figcaption>
</figure>

李小龍2014年曾講過，覺得毆打他的警察只是警隊中的「害群之馬」，在庭上作供時亦曾言不認為警察會講粗口。經歷反修例運動，李小龍仍然覺得講粗口、打記者的警察，是警隊裡的害群之馬，「多咗，多咗好多。」

**警隊文化是否已根本地改變？李小龍沒有回應。當年入稟，李小龍帶著想警隊變好的期望，時移世易，他仍然希望警隊能夠變好。** **「14年我就一絲嘅希望，而家我就好大嘅希望。點解啊？因為佢哋多咗人係咁樣，所以我更大希望佢哋變返好。」記者追問，這個希望是否已成為奢望？李小龍苦笑著說：「你形容得非常之好。希望變咗奢望真係，都知道可能性真係唔大。」**

<figure>
<img src="https://web.archive.org/web/20210727000636im_/https://www.hkcnews.com/news_新聞/hk-discuss/2021/06/警暴-李小龍-記者-20210614233452_210b_large.jpg" alt="">
</figure>

### 取名「小龍」因祖父居九龍城寨　盼自已如李小龍一樣正直

今年41歲的李小龍在內地出生，「李小龍」是他的本名。他稱「小」字按族譜命名，至於「龍」字則是他出生後，母親致電他的祖父，找他為孫子改名。當時祖父居於九龍城寨，便替他命名為「小龍」。母親曾道會否擔心與武打明星李小龍「撞名」，祖父卻說他住在內地「無所謂啦」，怎料李小龍3歲時便來港定居。

**他長大後，母親曾問他不如改名？但李小龍坦言十分喜歡這個名字，期望自己與李小龍一樣正直、正義。「我喺呢單case裡面，我都同自己講，唔好對唔住自己呢個名⋯⋯ 我個名叫『李小龍』，你認為啱嘅、正確嘅、公義嘅嘢，做咩要退縮？呢個名都俾咗我好大嘅鼓勵、支持。」**

因為與一代巨星同名，李小龍的成長經歷不少趣事。印象最深刻的一次是他約12歲的時候，外出忘記攜帶身分證，卻遇上警察截查。警察查問他的名字和身分證號碼，他稱：「我同佢講『李小龍』。」那名警察語帶諷刺地說：「你叫『李小龍』？咁我咪叫『成龍』？」李小龍形容：「嗰一刻血都嘔埋出嚟」。最終他被帶回警署，要叫家人帶同身分證前來證明其身分，那名警察看過李小龍的身分證之後說：「吓，你真係叫李小龍啊？」，還不忘提醒他以後記得帶身分證外出。

<figure>
<img src="https://web.archive.org/web/20210727000636im_/https://www.hkcnews.com/news_新聞/hk-discuss/2018/11/鄒文懷-嘉禾-李小龍-20181102213604_5faf_large.jpg" alt="">
<figcaption>與一代武打巨星李小龍（右）同名，李小龍的成長階段曾經歷不少趣事。資料圖片</figcaption>
</figure>

### 機緣巧合下入行  熱愛新聞因「睇嘢睇唔盡」

李小龍現時仍然在Now新聞台任職工程人員，入行時正值2005年韓農反世貿示威，他憶述剛巧當時沒有工作，哥哥便介紹他入行，對他說：「見識吓，開吓眼界。」機緣巧合下入行，結果一做便是16年。他熱愛新聞工作，形容能見識新鮮事物，見盡人間百態。「原來呢個世界無一單新聞係最大，點解我喺呢行有個興趣，你睇啲嘢係睇唔盡㗎，好多嘢係你諗唔到嘅嘢。」

工程人員的主要工作是在外傳送片段和直播畫面回公司，攝影師在進行直播時或拍攝片段後，工程人員便負責以微波發射器或TVU將片段傳回公司，確保新聞台能播出最即時的畫面。在外地工作時，工程人員亦需跟隨採訪隊，確保畫面能傳送回香港。有需要時，他們亦要負責維修器材和發射站。

李小龍最初任職亞洲電視，2008年轉職Now新聞台。訪問中，他不時感激公司同事在事件中對他的支持和鼓勵，又讚揚Now的公司文化關心社會、政治，對他起了潛移默化的影響。「(做)施政報告，嗰陣時set完嘢咪瞓覺，咁而家做Now會聽吓，真係多咗個興趣。」

### 深信仍會有「下一個李小龍」　續呈現真相不言退

公義在這宗案件最終得到彰顯，作為首名因警暴入稟的新聞從業員，李小龍自言一直沒有「不能輸的壓力」，因為真相十分明顯，相信真的假不了。「你無做過，咁樣被警察對待，你一定唔可以輸㗎。你輸嘅係害緊佢哋，明知佢哋做錯咗，佢哋都贏嘅，無可能㗎。公道自在人心，個個市民都會睇。所以我唔會覺得呢單官司係贏與輸嘅問題，因為畫面證實咗一切。」

然而時至今日，有片不一定有真相，打官司必定有不確定性，李小龍可曾擔心法庭不能彰顯公義？他沉思數秒後說：「去到呢個層次我唔識講。你問到呢個問題，我真係唔知點講好。我心裡面知答案，但我真係唔知點講。」他再頓了頓說：「其實我都仲相信法律，仲相信法庭。」李小龍鼓勵有類似遭遇的新聞從業員，如果掌握證據，又自信能堅持漫長的索償過程，便應入稟索償。

<figure>
<img src="https://web.archive.org/web/20210727000636im_/https://www.hkcnews.com/news_新聞/hk-discuss/2021/06/警暴-李小龍-記者-20210614233420_1aee_large.jpg" alt="">
</figure>

儘管社會環境已經起了翻天覆地的改變，但李小龍深信未來會有下一個李小龍，仍然會有新聞從業員遭受警暴，也會有人成功索償。「2014年有，2019年有，唔難保有下一次㗎喎⋯⋯ 新聞就係咁，乜嘢都會有第二、第三、第四。」

入行16年，經歷事件後的心理創傷，也目睹新聞自由逐步收窄，但李小龍並未言退。他笑言真正要考慮的，反而是工作時老態漸現。

> **我真係好熱愛呢一行，要轉行唔係今日講轉行，我睇住個催淚彈係我面前飛緊過嚟，我都無話轉行。**


對於新聞行業的困境，李小龍不願多言，但他感慨：

> **如果連呈現一個真相畫面俾觀眾，我都要去避忌，或者想唔做，其實好可悲。**



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210727000636/https://www.hkcnews.com/aboutus/#subscribe)
