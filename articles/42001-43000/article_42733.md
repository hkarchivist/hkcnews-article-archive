---
title: "【告別讀者】 蘋果記者感激香港人同行　冀昐同業繼續發聲 、絕不低頭"
date: "2021-06-24"
author: "記者曾港深"
category: "眾聞"
tags:
  - "蘋果記者"
  - "取締蘋果"
  - "蘋果日報"
  - "appledaily"
  - "appledaily hk"
  - "苹果日报"
  - "蘋果新聞"
  - "蘋果日報香港"
url: "https://web.archive.org/web/20210712063055/https://www.hkcnews.com/article/42733/%E8%98%8B%E6%9E%9C%E8%A8%98%E8%80%85-%E5%8F%96%E7%B7%A0%E8%98%8B%E6%9E%9C-%E8%98%8B%E6%9E%9C%E6%97%A5%E5%A0%B1-42733/%E3%80%90%E5%91%8A%E5%88%A5%E8%AE%80%E8%80%85%E3%80%91-%E8%98%8B%E6%9E%9C%E8%A8%98%E8%80%85%E6%84%9F%E6%BF%80%E9%A6%99%E6%B8%AF%E4%BA%BA%E5%90%8C%E8%A1%8C-%E5%86%80%E6%98%90%E5%90%8C%E6%A5%AD%E7%B9%BC%E7%BA%8C%E7%99%BC%E8%81%B2-%E3%80%81%E7%B5%95%E4%B8%8D%E4%BD%8E%E9%A0%AD"
original_url: "https://www.hkcnews.com/article/42733/%E8%98%8B%E6%9E%9C%E8%A8%98%E8%80%85-%E5%8F%96%E7%B7%A0%E8%98%8B%E6%9E%9C-%E8%98%8B%E6%9E%9C%E6%97%A5%E5%A0%B1-42733/%E3%80%90%E5%91%8A%E5%88%A5%E8%AE%80%E8%80%85%E3%80%91-%E8%98%8B%E6%9E%9C%E8%A8%98%E8%80%85%E6%84%9F%E6%BF%80%E9%A6%99%E6%B8%AF%E4%BA%BA%E5%90%8C%E8%A1%8C-%E5%86%80%E6%98%90%E5%90%8C%E6%A5%AD%E7%B9%BC%E7%BA%8C%E7%99%BC%E8%81%B2-%E3%80%81%E7%B5%95%E4%B8%8D%E4%BD%8E%E9%A0%AD"
---

# 【告別讀者】 蘋果記者感激香港人同行　冀昐同業繼續發聲 、絕不低頭

創刊於1995年、與香港一同跌宕26載的《蘋果日報》，今日出版最後一份實體版《蘋果日報》。今年24歲的A，任職《蘋果》記者兩年，上年7月1日機緣巧合下加入政治組，主力做立法會新聞，她苦笑地道：「啱啱好一年就無得做落去，睇嚟7.1真係容不下政治記者，應該話係蘋果嘅政治記者。」她感激港人多年來的支持，一直陪伴《蘋果日報》經歷高低起跌，並冀昐同行繼續發聲，絕不低頭。

<figure>
<img src="https://web.archive.org/web/20210712063055im_/https://www.hkcnews.com/news_新聞/hk-discuss/2021/06/取締蘋果-蘋果記者-20210623224943_2708_large.jpg" alt="">
<figcaption>A向記者展示印上「Apple Daily」字樣的口罩，她表示將會永久封存這個口罩，好好珍惜。   曾港深攝</figcaption>
</figure>

她表示周一（21日）已經遞交了辭職信，又解釋為何自己沒有與其他同事般，選擇留到最後，「因為你會擔心會唔會第二朝清晨六點，就會有國安署嘅警察上門拉你返去協助調查，作為政治組記者，我相信自己絕對係佢哋Target嘅目標。雖然我都猶豫咗好耐，我咁樣遞信走係咪好無衰女，但就算我撐多幾日，我都睇唔出自己對公司、對新聞自由可以做到啲咩改變。」而事實上當日警方的大規模搜查，《蘋果日報》政治組的確成為「重災區」，多部電腦主機被帶走。

A憶述上星期警方第二次突襲蘋果大樓的日子，「好似整定咁，因為我哋好少Work from home，多數點都要落去立法會，但嗰日咁啱就叫我Work from home，所以我就係屋企睇住個live。跟住有個同事返咗去，就見到我哋成team人所有檯面都俾人貼晒label，電腦又俾人攞走晒，跟住我就覺得，唉，呢一日終於都嚟喇。」本月頭有傳《蘋果》將會被取締後，她就一直都有心理準備，但當事情真的發生時，她心裡仍然有些激動，沉重的心情甚至影響她的日常生活。

<figure>
<img src="https://web.archive.org/web/20210712063055im_/https://www.hkcnews.com/news_新聞/hk-discuss/2021/06/蘋果日報-20210617192313_19bb_large.jpg" alt="">
<figcaption>6月17日警方的大規模搜查，《蘋果日報》政治組成為「重災區」，多部電腦主機被帶走。   資料圖片</figcaption>
</figure>

自從去年國安法成立後，香港政局的變化，以至各種不同的政治威迫、打壓，作為政治記者的A感受特別深。她回想起這一年政治記者的時光，她自覺成長了不少，不但有其他同事的循循善誘，亦因為《蘋果》記者這個身份，令她在工作層面上經歷了不少挑戰，從而一步一步逼使自己成長，「因為政治記者好多時候都會不斷收風，例如我哋有時會知道民主派嘅一啲部署，但我哋應唔應該寫呢？寫咗會唔會累咗佢哋呢？呢一樣嘢係呢一年係不斷掙扎。」她又指有試過有受訪者接受完她的訪問後，希望她不要寫，因為覺得《蘋果》先出可能會有問題，希望她暫緩報道。

作為政治版記者，絕大部分時間都需要和政界的人打交道，而自從民主派總辭後，留在議會或政界的人，大部分都是偏向建制，《蘋果》記者的身份會受盡白眼及奚落，「我有一次好深刻印象，試過有個建制人士攞完我張卡片之後就講，『原來係蘋果啊？我由細到大都唔鍾意睇蘋果嘅，日日就係寫埋晒啲死人冧樓，成本八卦雜誌咁，我唔睇呢啲㗎，我通常都淨係睇正經新聞！』講完就無再理過我，我問嘢佢都唔答，好多時候都係咁，根本你想問嘅嘢都問唔到。」她指有些故題，想到但做不到是《蘋果》記者經常遇到的事，但他們會想盡一切辦法去嘗試完成該報道，又或者嘗試從另一點切入，總言之就不會輕易放棄......但這次《蘋果日報》所遭遇到的困境，卻令到她第一次感受到，原來就算多努力，有些事情也不能扭轉，只好放棄。

<figure>
<img src="https://web.archive.org/web/20210712063055im_/https://www.hkcnews.com/news_新聞/hk-discuss/2021/06/蘋果記者-取締蘋果-20210623224907_14fb_large.jpg" alt="">
<figcaption>本來周圍和政界人士打交道而隨意派發的卡片，現時已成為A珍而重之的寶物。   曾港深攝</figcaption>
</figure>

很多蘋果記者聽說會從此轉行，A不以為然地說：「我個人比較有阿Q精神，我唔覺得一定要留返係呢一行，先做到自己想做嘅嘢。而且你喺《蘋果》做到嘅題，而家可以搬去其他Media做得返嘅，有幾多間呢？」她又提到本月初，特首林鄭月娥曾表示政府正研究制定「假新聞法」，據A了解及相信，這也是很多《蘋果》同事及行家紛紛選擇轉行的原因，「根本無得做，呢條法例如果真係出爐嘅話，相信只會有更多行家俾人拉，咁嘅情況，有咩可能唔轉行呢？甚至離開香港都唔出奇」。

她暫時預計自己會繼續留在傳媒行業，但坦言不會再做政治記者，「因為如果我繼續做政治記者，我就有政治任務，而每間媒體都有自己嘅政治任務，但我唔想違背良心去幫佢哋完成佢哋嘅政治任務，我唔想我枝筆去幫嗰啲左報寫嘢，所以我自己都未必會再留係呢一行，就算留係呢一行，都可能只會係一啲副刊之類，寫下啲關於健康、生活嘅文章。」

對於公司最終能否支付她最後的薪金及遣散費的問題，A認為無足輕重，「可能我仲後生啦，我又唔太介意佢最終出唔出到糧，當然我唔係好有錢啦，但我覺得呢個時候仲去Care嗰一、兩個月糧，我覺得我會過唔到自己嗰關囉。因為而家香港講緊嘅係失去咗一間廿六年嘅新聞機構、失去咗一班有熱誠有衝勁嘅新聞工作者、失去咗我哋一直以來捍衛新聞自由，我覺得呢啲嘢唔係嗰萬零兩萬蚊可以衡量得到。」

<figure>
<img src="https://web.archive.org/web/20210712063055im_/https://www.hkcnews.com/news_新聞/hk-discuss/2021/06/蘋果記者-取締蘋果-20210623223645_153b_large.jpg" alt="">
<figcaption>A與政治組同事在蘋果大樓的最後合照。   受訪者提供</figcaption>
</figure>

她透露自己當晚一早已經打好了辭職信，但當在電郵決定要按下「Send」的按鈕時，卻掙扎了一段很長的時間，「因為係個腦海入面即刻浮現咗一啲幻想嘅畫面，當我㩒咗呢個掣之後，我就再唔係呢間公司嘅一份子，而當最後一份報紙都印刷完，出版之後，機器亦會停止，唔會再郁；成座蘋果大樓嘅燈亦會熄晒；大門亦唔會再開到；仲要之後都唔會再同到一班同事一齊拚博，一齊做嘢，嗰種感覺就好似同屋企人分開一樣，真係好傷心。」A說着說着一度哽咽，頓了半响。

離別時沒有太多的說話，只是希望大家能帶着歡笑離開，但A還是希望向《蘋果》的同事訴心聲：「無論你選擇繼續留守，定係離開呢一行，我最想同我嘅同事講，唔好死囉！因為係你地先至可以將你地而家見到嘅嘢，繼續傳承落去，所以得住條命係最重要。」而對於願意繼續留守新聞界的人士，她亦補充「我衷心佩服你哋，因為係一個咁唔正常嘅時候，都可以繼續咁正常去做自己，其實係好難。做得新聞呢一行，其實我相信大家都有predict過自己會面對幾多風險、將來要面對幾多紅線、做到啲咩？做唔到啲咩？樣樣嘢都要諗過度過，但大家都堅持繼續做落去，我覺得香港記者真係好有香港人典型嘅拚博精神。而我覺得最難得嘅就係，大家經歷過2019反送中、2020國安法之後，大家都願意繼續留守，好多謝佢哋。」

<figure>
<img src="https://web.archive.org/web/20210712063055im_/https://www.hkcnews.com/news_新聞/hk-discuss/2021/06/蘋果記者-取締蘋果-20210623224850_1e72_large.jpg" alt="">
<figcaption>Kay一早已決定要和公司奮戰到最後一刻，故他在公司宣佈會即將停運後，仍然堅持每日返公司。   曾港深攝</figcaption>
</figure>

30歲的阿Kay，在壹傳媒集團工作六年，分別效力了《壹週刊》三年半，《蘋果》兩年記者生涯。讀bio出身的阿Kay，讀完mphil之後 就撞正2014年兩傘運動，他自問並不是一個勇武的人，所以為了能「合法地」及「安全地」在前線見證事件，阿Kay毅然決定走入傳媒行業。他在《獨媒》做了三個月的實習記者，及後輾轉間便得到《壹週刊》的面試機會，從而打開了他的壹傳媒集團工作生涯。他又笑稱當時加入《壹週刊》時，《壹週刊》正面臨結業危機，阿Kay憶述當時聘請他的總編輯說：「你當返暑期工先啦，因為都唔知可以做幾耐」，結果這份暑期工，他一做便做了六年。

2018年3月15日《壹週刊》發行最後一期紙本雜誌，加上《壹週刊》各部門重組及轉型，輾轉之下便加入了《蘋果》成為專題靜態組的記者，工作的地點則由蘋果大樓的4樓，轉移至2樓的《蘋果》基地。

「總之蘋果有得繼續做，就做落去，唔會因為恐懼而提早遞信，或者我未感受到種恐懼，又或者係我太天真啦，因為我覺得自己都無做錯嘢，點解要驚呢？」，訪問當日阿Kay還以為可以至少一直工作至星期五（6月25日）......

<figure>
<img src="https://web.archive.org/web/20210712063055im_/https://www.hkcnews.com/news_新聞/hk-discuss/2021/06/取締蘋果-蘋果記者-20210623223701_25d7_large.jpg" alt="">
<figcaption>訪問當日，Kay得知有同事情緒不穩，所以專程購買了一件蛋糕，回到公司安撫他的心情。   曾港深攝</figcaption>
</figure>

他透露5月初的時候，已經聽到有消息指政權要7.1前要取締《蘋果》，怎料到還未到7.1大限，公司就宣佈即將停止運作，記者問到阿Kay未來會否選擇繼續留在這一行，阿Kay思索了一會後回答，「相比起轉行，我更加會考慮移民。」他透露自己一向都有移民的想法，因為香港的環境及情況越來越糟糕，所以他一直都好好裝備自己，儲存實力，為日後移民再準備，而阿Kay亦向自己承諾過，「除非我已經做好晒移民嘅所有準備，否則我都唔會離開《蘋果》，會一直做到《蘋果》被取締嘅一刻。」他亦想不到自己竟然會一語成讖，令人不勝唏噓。

面對上司被捕、公司停運、眾同事亦即將要各散東西的時候，阿Kay似乎有很多說話想說，但又不知道應該從何說起，他亦靦腆地向記者坦言自己不太懂得說一些感言，他思前想後只引用了一套外國英雄電影《復仇者聯盟》的劇情作比喻，「嗰套戲嘅第三集，有好多英雄都死咗，接近係全軍覆沒，其實同我哋而家差唔多；但我相信終有一日，我哋會好似Avengers嘅第四集咁，集結返一齊，所有師兄弟都返晒嚟，然後面對住嗰個最終大佬，我會期待有呢一日。」

阿Kay說，作為《蘋果》員工，非常感激港人一直以來的支持，他憶述自從上年八月警方首次搜查壹傳媒大樓之後，他在街外進行訪問時，都有不少市民主動詢問他是不是《蘋果》記者，並向他說一些打氣的說話，令他感到很溫暖。

<figure>
<img src="https://web.archive.org/web/20210712063055im_/https://www.hkcnews.com/news_新聞/hk-discuss/2021/06/取締蘋果-復仇者聯盟-20210623225005_98c7_large.jpg" alt="">
<figcaption>阿Kay希望一眾《蘋果》同事，日後會和《復仇者聯盟》的劇情一樣，總一日會再次集結。    網上截圖</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712063055/https://www.hkcnews.com/aboutus/#subscribe)
