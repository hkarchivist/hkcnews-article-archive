---
title: "DIY蘋果書籤作記念　設計者：提醒自己不要忘記蘋果"
date: "2021-06-25"
author: "實習記者謝鎧文"
category: "眾聞"
tags:
  - "蘋果日報"
  - "appledaily"
  - "appledaily hk"
  - "苹果日报"
  - "蘋果新聞"
  - "蘋果日報香港"
  - "撐蘋果"
url: "https://web.archive.org/web/20211208145401/https://hkcnews.com/article/42790/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-42790/diy%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/42790/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-42790/diy%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# DIY蘋果書籤作記念　設計者：提醒自己不要忘記蘋果

<figure>
<img src="https://web.archive.org/web/20211208145401im_/https://hkcnews.com/news_新聞/hk-discuss/2021/06/撐蘋果-appledaily-20210625185938_1f03_large.jpg" alt="">
</figure>

在《蘋果日報》印刷著最後一紙的那夜凌晨，Will在討論區上傳了一張DIY蘋果書籤相片，至今已獲逾7000「正皮」。書籤表面是《蘋果》的 logo，但如果將logo拆開，就看到裡面「果籽」的logo，而書籤上寫有「留下來的人」。Will 指，創作這張書籤是想提醒自己「不要忘記《蘋果》」。

Will 接受訪問指，創作意念是得知《蘋果日報》要停止出版，「就想為《蘋果日報》出返一分力，表達自己嘅心意，同埋整嗰書籤出嚟，等自己唔會唔記得《蘋果日報》。」Will 為製作書籤，花了約12個小時，先在電腦畫圖，然後使用3D影印機打印樣本，經慢慢修改，再用模型噴油上色。

至於書籤上「留下來的人」，是沿用《蘋果日報》在反修例運動兩週年頭版的一個hashtag。他覺得自己選擇留在香港，做自己堅持做的事，正是一個「留下來的人」 ︰「(我)做創作，發明一啲呢個世界冇嘅野，發明一啲幫到人嘅發明品。」所以他對這個hashtag 很有共鳴，選擇把這句印在書籤上。

<figure>
<img src="https://web.archive.org/web/20211208145401im_/https://hkcnews.com/news_新聞/hk-discuss/2021/06/appledaily-20210625191023_1b4d_large.jpg" alt="">
<figcaption>圖片由受訪者提供</figcaption>
</figure>

《蘋果日報》拆開後搖身一變成「果籽」，Will 指自己除了看《蘋果日報》外，亦愛看「果籽」，「如果淨係整《蘋果日報》logo，好似忽略咗『果籽』咁。」他指，自己喜歡閱讀《蘋果》，認為報道比其他報紙較全面，「睇到多啲唔同角度嘅資訊，令我距離真相近一步」。而他亦喜歡「果籽」題材較輕鬆，「唔同時間睇唔同嘢，放假就睇下『果籽』，睇下去旅行、餐廳介紹、或者生活用品，平時喺公司就睇下港聞。」

Will 由中學開始成為《蘋果》讀者，對於蘋果最後一日出版，他感到唏噓，「因為呢份報紙睇咗好多年，知道之後再睇唔到，就會有種好唏噓感覺。但同時見到蘋果員工在最後一刻都好努力，堅持到最後，盡心盡力在最後的報紙做報道，我好欣賞。」Will 寄語《蘋果》員工加油，做自己認為正確的事，「我覺得一樣嘢結束，其實係代表另一樣嘢開始，堅持落去做自己認為啱嘅嘢，結果永遠唔會令人失望。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211208145401/https://hkcnews.com/aboutus/#subscribe)
