---
title: "【告別蘋果】市民冒大雨淚別《蘋果》　「有啲真相只有蘋果先睇到」"
date: "2021-06-23"
last_updated: "2021-06-23 23:32:14"
author: "眾新聞記者"
category: "眾聞"
tags:
  - "蘋果日報"
  - "appledaily"
  - "appledaily hk"
  - "苹果日报"
  - "蘋果新聞"
  - "蘋果日報香港"
  - "撐蘋果"
url: "https://web.archive.org/web/20210624162745/https://www.hkcnews.com/article/42690/%E8%98%8B%E6%9E%9C%E6%97%A5%E5%A0%B1-%E6%92%90%E8%98%8B%E6%9E%9C-42697/%E3%80%90%E5%91%8A%E5%88%A5%E8%98%8B%E6%9E%9C%E3%80%91%E5%B8%82%E6%B0%91%E5%86%92%E5%A4%A7%E9%9B%A8%E6%B7%9A%E5%88%A5%E3%80%8A%E8%98%8B%E6%9E%9C%E3%80%8B-%E3%80%8C%E6%9C%89%E5%95%B2%E7%9C%9F%E7%9B%B8%E5%8F%AA%E6%9C%89%E8%98%8B%E6%9E%9C%E5%85%88%E7%9D%87%E5%88%B0%E3%80%8D"
original_url: "https://www.hkcnews.com/article/42690/%E8%98%8B%E6%9E%9C%E6%97%A5%E5%A0%B1-%E6%92%90%E8%98%8B%E6%9E%9C-42697/%E3%80%90%E5%91%8A%E5%88%A5%E8%98%8B%E6%9E%9C%E3%80%91%E5%B8%82%E6%B0%91%E5%86%92%E5%A4%A7%E9%9B%A8%E6%B7%9A%E5%88%A5%E3%80%8A%E8%98%8B%E6%9E%9C%E3%80%8B-%E3%80%8C%E6%9C%89%E5%95%B2%E7%9C%9F%E7%9B%B8%E5%8F%AA%E6%9C%89%E8%98%8B%E6%9E%9C%E5%85%88%E7%9D%87%E5%88%B0%E3%80%8D"
---

# 【告別蘋果】市民冒大雨淚別《蘋果》　「有啲真相只有蘋果先睇到」

<figure>
<img src="https://web.archive.org/web/20210624162745im_/https://www.hkcnews.com/news_新聞/hk-discuss/2021/06/appledaily-壹傳媒-將軍澳-20210623232943_2ddd_large.jpg" alt="">
<figcaption>美聯社</figcaption>
</figure>

《蘋果日報》管理層今午（23日）宣布午夜後即時停止運作，有市民冒著滂沱大雨前往壹傳媒大樓，希望向《蘋果》道別。

居於新界西的吳小姐，今日專程花兩小時來到壹傳媒大樓，冒著大雨站在大樓外，只盼拍照留念告別《蘋果》。「我特登想留張相嚟留念，因為唔知下一步係點，分分鐘連相都冇得留念，咁覺得好可惜囉。所以希望擺張相留念，俾自己留返個回憶喺度。」

對於《蘋果》即將停運，吳小姐慨嘆十分可悲，也無奈除了每日買一份報紙，不能做到更多。「其實我哋一個普通市民做到啲咩？我哋做唔到啲咩，做到嘅只係希望企喺度支持蘋果，叫做一分心意。」她慨嘆：「唔會改變到㗎而家香港社會，因為呢個政府已經唔聽我哋所有人嘅聲音、民意。」

吳小姐形容，《蘋果》的價值在於它敢於報道真相。「佢嘅價值、意義係佢報道真相，同其他所有嘅傳媒不一，因為有啲真相其實好多報道都無⋯⋯ 有啲真相、真理，我覺得只有喺蘋果先睇到。」她希望《蘋果》的員工不要氣餒，繼續加油，以平靜心情面對今次事件，又盼望所有員工能「捱得過」。

<figure>
<img src="https://web.archive.org/web/20210624162745im_/https://www.hkcnews.com/news_新聞/hk-discuss/2021/06/撐蘋果-appledaily-20210623192450_1609_large.jpg" alt="">
<figcaption>居於新界西的吳小姐冒著大雨在壹傳媒大樓外與《蘋果》告別。鄭啟智攝</figcaption>
</figure>

蘋果讀者陳小姐手持今日的《蘋果日報》在蘋果大樓前留影，「希望可以同佢say個 proper道別。」去年8月蘋果創辦人黎智英被捕後，她曾在蘋果日報為她的小店落廣告「撐蘋果」。

她坦言：「其實預料有呢一日出現，只是幾時發生，冇諗過咁快。」她哽咽著說，認為蘋果對於她來說不僅是份報紙，更象徵著香港精神，如民主、自由。她拿著報紙哭著笑道：「依家呢份報紙變成有收藏價值。」

有人則在壹傳媒大樓外貼上便利貼，寫道：「自古至今，蘋果都好特別，以不同的形式改變世界，有幸香港亦有這類特別的蘋果，我愛蘋果，我哋等您回來！」亦有市民自製過了膠的防雨「心意卡」，張貼在蘋果日報大樓門外，向蘋果員工表示感謝和打氣。

<figure>
<img src="https://web.archive.org/web/20210624162745im_/https://www.hkcnews.com/news_新聞/hk-discuss/2021/06/撐蘋果-蘋果日報-20210623192453_2279_large.jpg" alt="">
<figcaption>蘋果讀者陳小姐表示「希望可以同佢say 嗰proper道別。」鄭啟智攝</figcaption>
</figure>

<figure>
<img src="https://web.archive.org/web/20210624162745im_/https://www.hkcnews.com/news_新聞/hk-discuss/2021/06/蘋果日報-撐蘋果-20210623192455_d3e9_large.jpg" alt="">
<figcaption>有市民在壹傳媒大樓外留下便條。鄭啟智攝</figcaption>
</figure>

<figure>
<img src="https://web.archive.org/web/20210624162745im_/https://www.hkcnews.com/news_新聞/hk-discuss/2021/06/appledaily-撐蘋果-20210623191142_2602_large.jpg" alt="">
<figcaption>市民自製過膠防雨「心意卡」貼在蘋果日報大樓門外。鄭啟智攝</figcaption>
</figure>

### 親建制人士在大樓外開香檳

親建制人士傅振中等人傍晚6時到壹傳媒大樓外，開香檳慶祝《蘋果日報》結業，又播放《喜氣洋洋》，其中一人說：「你哋啲手足日日嚟呢度拜都得啊！」在場支持《蘋果》的市民與他們對罵，又質疑他們「收咗幾多錢呀？」有市民批評他們在場開香檳是亂拋垃圾。

現場部分採訪的記者亦對傅振中等人的行為顯得不耐煩，高呼「快X啲啦」，「你唔X好噴到我哋啲機啊！」

<figure>
<img src="https://web.archive.org/web/20210624162745im_/https://www.hkcnews.com/news_新聞/hk-discuss/2021/06/appledaily-蘋果公司-20210623192502_a2fc_large.jpg" alt="">
<figcaption>在場支持《蘋果》的市民與親建制人士對罵，質疑他們「收咗幾多錢呀？」，亦有市民批評他們在場開香檳是亂拋垃圾。鄭啟智攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210624162745/https://www.hkcnews.com/aboutus/#subscribe)
