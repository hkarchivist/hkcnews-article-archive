---
title: "鄭若驊避答早知僭建　涂謹申六次追問逐字紀錄"
date: "2018-01-29"
author: "記者林勵"
category: "眾聞"
tags:
  - "涂謹申"
  - "James To"
  - "James TO Kun-sun"
  - "僭建"
  - "鄭若驊"
url: "https://web.archive.org/web/20210628175524/https://www.hkcnews.com/article/9803/%E9%84%AD%E8%8B%A5%E9%A9%8A-%E5%83%AD%E5%BB%BA-%E6%B6%82%E8%AC%B9%E7%94%B3-9803/%E9%84%AD%E8%8B%A5%E9%A9%8A%E9%81%BF%E7%AD%94%E6%97%A9%E7%9F%A5%E5%83%AD%E5%BB%BA-%E6%B6%82%E8%AC%B9%E7%94%B3%E5%85%AD%E6%AC%A1%E8%BF%BD%E5%95%8F%E9%80%90%E5%AD%97%E7%B4%80%E9%8C%84"
original_url: "https://www.hkcnews.com/article/9803/%E9%84%AD%E8%8B%A5%E9%A9%8A-%E5%83%AD%E5%BB%BA-%E6%B6%82%E8%AC%B9%E7%94%B3-9803/%E9%84%AD%E8%8B%A5%E9%A9%8A%E9%81%BF%E7%AD%94%E6%97%A9%E7%9F%A5%E5%83%AD%E5%BB%BA-%E6%B6%82%E8%AC%B9%E7%94%B3%E5%85%AD%E6%AC%A1%E8%BF%BD%E5%95%8F%E9%80%90%E5%AD%97%E7%B4%80%E9%8C%84"
---

# 鄭若驊避答早知僭建　涂謹申六次追問逐字紀錄

律政司司長鄭若驊在立法會司法及法律事務委員會上再次為寓所僭建道歉，但對於民主派議員多次追問八年多前購入屯門大欖寓所時是否已知悉僭建，則一直以購入時「冇為意」或「購入時無搵認可人士」避答問題。

其中，民主黨涂謹申質問鄭若驊「最早幾時知間屋僭建」，但超過六次追問同一問題下，鄭若驊仍不作正面回應。

涂謹申與鄭若驊逐字對話如下：

<figure>
<img src="https://web.archive.org/web/20210628175524im_/https://www.hkcnews.com/news_新聞/hk-discuss/2018/01/鄭若驊-涂謹申-20180129204243_16b6_large.png" alt="">
<figcaption>涂謹申六次追問鄭若驊何時最早知道大宅僭建，但鄭若驊仍拒絕回應。立法會youtube截圖</figcaption>
</figure>

涂：主席，我想問司長最早知道自己屯門間屋僭建係幾時？

鄭：多謝涂議員呢個問題。我係無特別為意到我屯門呢個僭建，因為買的時候係現狀，買咗入去無特別理到佢。

涂：我想問你最早幾時（知道僭建）？最早係咪（今年）1月5號？

鄭：正如我所講，我作為物業嘅業主⋯⋯

涂：司長你答喇，你最早幾時知道僭建，屯門間屋。

鄭：我喺1月5號收到屋宇署通知時，我就即刻搵認可人士，做咗檢視。

涂：係咪（今年）1月5號你最早知（有僭建啊）？

鄭：我買物業時候呢，係以現狀咁買入⋯⋯

涂：係咪1月5號最早知？

鄭：當時的而且確有個地庫，而實際我住咗入去，係無搵到認可人士去做檢視⋯⋯

涂：我想話呢司長，你最早知道其實（係）你買嘅時候已經知，一係你因為我無搵專業人士去檢視，所以我去到今年1月5號先知呢？

鄭：我買嘅時候係有地庫係處，嗰陣時我並無特別為意睇下呢樣嘢係點，於是乎住咗入去亦無話特別諗到要搵認可人士去做任何檢視同埋任何處理。喺呢度我作為物業業主，相關嘅責任一定係由我嚟承擔，我亦盡快搵認可人士⋯⋯

涂：司長啊，剛才有啲議員問你， 你簽契嘅時候、嗰時九年前，個契係無地牢㗎喎。咁你即係住咗九年，都唔知道係僭建，以你嘅背景同專業知識，係咪真係匪夷所思呢？

鄭：主席，或者我頭先已講咗我前面要講嘅嘢。或者我繼續講埋我要講嘅說話。

涂：司長，你上到㗎立法會，議員代表市民問你問題時候，唔係淨係讀個稿㗎！唔係你有決心服務，跟住決心讀稿就得㗎！你係咪話，你住咗九年，以你嘅專業背景，簽契嘅時候無地牢，呢九年都唔知道有僭建呢？

鄭：我作為業主，要承擔相關嘅法律責任，因此喺屋宇署要求我修改嘅時候，我亦盡快第一時間、配合屋宇署要求⋯⋯

涂：淨係讀稿無用㗎司長！讀稿無用㗎司長，唔會令你繼續做落去㗎！

梁美芬：涂議員，你問都無用㗎！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628175524/https://www.hkcnews.com/aboutus/#subscribe)
