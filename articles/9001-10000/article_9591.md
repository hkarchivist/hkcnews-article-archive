---
title: "拒透露6宗仲裁案是否涉及香港財團　鄭若驊僅稱若涉港府或律政司即辭"
date: "2018-01-21"
last_updated: "2018-01-23 01:00:43"
author: "記者吳婉英"
category: "眾聞"
tags:
  - "僭建"
  - "鄭若驊"
  - "仲裁"
url: "https://web.archive.org/web/20210629044838/https://www.hkcnews.com/article/9591/%E9%84%AD%E8%8B%A5%E9%A9%8A-%E5%83%AD%E5%BB%BA-%E4%BB%B2%E8%A3%81-9624/%E6%8B%92%E9%80%8F%E9%9C%B26%E5%AE%97%E4%BB%B2%E8%A3%81%E6%A1%88%E6%98%AF%E5%90%A6%E6%B6%89%E5%8F%8A%E9%A6%99%E6%B8%AF%E8%B2%A1%E5%9C%98-%E9%84%AD%E8%8B%A5%E9%A9%8A%E5%83%85%E7%A8%B1%E8%8B%A5%E6%B6%89%E6%B8%AF%E5%BA%9C%E6%88%96%E5%BE%8B%E6%94%BF%E5%8F%B8%E5%8D%B3%E8%BE%AD"
original_url: "https://www.hkcnews.com/article/9591/%E9%84%AD%E8%8B%A5%E9%A9%8A-%E5%83%AD%E5%BB%BA-%E4%BB%B2%E8%A3%81-9624/%E6%8B%92%E9%80%8F%E9%9C%B26%E5%AE%97%E4%BB%B2%E8%A3%81%E6%A1%88%E6%98%AF%E5%90%A6%E6%B6%89%E5%8F%8A%E9%A6%99%E6%B8%AF%E8%B2%A1%E5%9C%98-%E9%84%AD%E8%8B%A5%E9%A9%8A%E5%83%85%E7%A8%B1%E8%8B%A5%E6%B6%89%E6%B8%AF%E5%BA%9C%E6%88%96%E5%BE%8B%E6%94%BF%E5%8F%B8%E5%8D%B3%E8%BE%AD"
---

# 拒透露6宗仲裁案是否涉及香港財團　鄭若驊僅稱若涉港府或律政司即辭

特首林鄭月娥在律政司司長鄭若驊被揭大宅僭建後一星期，在立法會答問大會上透露，已批准鄭若驊在任內處理6宗仲裁個案，並讓她繼續任教北京清華大學法學院國際仲裁與爭端解決項目本學年的春季課程。

鄭若驊今早接受商台《政好星期天》訪問時指出，在她上任當日，已辭任其他案件的仲裁工作，但有6宗已經接近完成的個案，獲得特首批准繼續處理。她解釋，該6宗案件中，其中兩宗涉及她需要做一些決定，她已經聽過結案陳詞，仲裁團已作出考慮，並已宣布決定，只是程序上他們仍需將決定寫下來。

另有4宗案，是經過多日開庭，仲裁團已聽取所有證據及雙方結案陳詞， 仲裁員亦有進行相關的討論。她認為如果在這時候離開，對當事人並不公平。「對兩邊當事人嚟講係好唔公平嘅，喺金錢同埋時間上面，佢哋有可能需要重新嚟過。重新嚟過嘅時候，有好多不公平嘅情況會出現，因為我知道你咁，咁我下次又改變第二個方法拗等等。所以當時我就為咗呢點，我就向特首希望佢批准我完成埋呢件事。」

<figure>
<img src="https://web.archive.org/web/20210629044838im_/https://www.hkcnews.com/news_新聞/hk-discuss/2018/01/林鄭月娥-答問大會-鄭若驊-20180111204210_1746_large.jpg" alt="">
<figcaption>特首林鄭月娥上立法會上表示批准鄭若驊繼續處理6宗仲裁個案後，當晚深夜特首辦再發稿補充，指該6宗個案「並不涉及香港特區政府、律政司司長這職位或任何香港公共組織，而仲裁過程中亦沒有觸及任何牽涉香港特區政府或律政司司長的公務事宜」。資料圖片</figcaption>
</figure>

鄭若驊續稱，她其後亦考慮到香港其中一個政策，是推廣香港作為國際法律及爭端解決的中心。「如果香港一位仲裁員，因為要擔任一個公職，佢就可以不理所有仲裁案件、就咁擺低嘅話，其實對香港都唔係一件好事。所以無論在公在私，我都覺得需要向特首申請，特首亦都理解到原因，亦都批准咗。」她表示，有衡量過情況，相信相關案件不會需時太多時間，她在時間上亦比較容易掌握。「我希望市民明白到，呢個冇利益衝突嘅問題，因為冇涉及到香港政府。」

主持追問案件有否涉及香港任何的財團，或相關人士在香港的公司？鄭若驊回應指：「我唔可以過分去講，因為仲裁其中一樣好重要嘅點就係保密，咁所以我唔想喺大氣電波嗰度講。我諗部份律師都有機會聽緊，我亦都有一個責任去保密，所以我唔能夠透露。」她強調，當特首批准她繼續處理案件時，她已向相關人士發信，表明萬一涉及香港政府或律政司，她將會即時辭去仲裁員的工作。「一定係律政司嘅工作係我首要嘅任務。」

鄭若驊又主動提到清華法學院的教學工作，她坦言，有人認為中國法律發展不太好，有很多意見，她本人則用「比較積極嘅態度」、「 唔係淨係去鬧佢哋」，她希望用自己在香港及國際法律的經驗去教授內地學生。「 因為就職、任職嘅時間比較短，我係安排咗要教嘅，所以我已經將（教學）時間減到最少，所涉及嘅都係三個周末，所以我係用自己嘅私人時間，亦都冇任何報酬，希望可以完成到我應承咗今個學年我應承咗要教嘅嘢，亦都有其他人幫手去報埋本來都係我教佢其他嘢，希望大家理解。」

為何手上工作未處理好就要匆忙上任？鄭若驊表示， 上任時間有很多原因，前任律政司司長袁國強要離職，有其「私人理由」，當時政府希望有人盡快接替其工作。至於林鄭月娥是否可以請求袁國強多留任一段短時間？她指：「我好難去講，我相信佢哋有佢哋自己嘅原因。」

<figure>
<img src="https://web.archive.org/web/20210629044838im_/https://www.hkcnews.com/news_新聞/hk-discuss/2018/01/鄭若驊-政務司司長-袁國強-20180105181451_5913_large.jpg" alt="">
<figcaption>被問到在品格審查，以及林鄭月娥（中）與她私人談話時，有否問及僭建問題，鄭若驊（右）一概拒絕回答。資料圖片</figcaption>
</figure>

由上任首天就被揭發入住10年的屯門海詩別墅獨立屋僭建，兩個星期飽受批評，誠信連番受到質疑，鄭若驊被問到有否考慮過辭職？她隨即否定：「我應承做司長嘅時候，我係真係諗得好清楚，知道呢個係艱巨嘅工作，但我願意擺低晒我自己嘅私人業務、其他工作，因為我好希望將我喺職業上面嘅經驗，可以貢獻番俾香港。」她續指，希望通過她處理很分歧的經驗，無論是仲裁、調解、談判等，在香港落實一國兩制時，維護香港的《基本法》，「等香港嘅法律界或者市民，就一啲問題嘅意見，可以如實咁樣解釋，令到中央嗰邊明白我哋香港嘅睇法，從而作為好好嘅溝通渠道，令到香港嘅一國兩制能夠全面咁落實。」

鄭若驊表示，沒有後悔出任律政司司長，又指她已知上任後要處理一地兩檢、國歌法等法律議題，但她仍「絕對有信心」，「無畏無懼、不偏不倚，完成我呢個工作。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629044838/https://www.hkcnews.com/aboutus/#subscribe)
