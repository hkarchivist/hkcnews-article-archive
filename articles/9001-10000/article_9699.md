---
title: "不要只看著粗口，你們上晒當啦！"
date: "2018-01-25"
author: "一悠"
category: "眾說"
tags:
  - "普通話"
  - "浸會大學"
  - "學生會"
url: "https://web.archive.org/web/20210712013508/https://www.hkcnews.com/article/9699/%E6%B5%B8%E6%9C%83%E5%A4%A7%E5%AD%B8-%E6%99%AE%E9%80%9A%E8%A9%B1-%E5%AD%B8%E7%94%9F%E6%9C%83-9699/%E4%B8%8D%E8%A6%81%E5%8F%AA%E7%9C%8B%E8%91%97%E7%B2%97%E5%8F%A3%EF%BC%8C%E4%BD%A0%E5%80%91%E4%B8%8A%E6%99%92%E7%95%B6%E5%95%A6%EF%BC%81"
original_url: "https://www.hkcnews.com/article/9699/%E6%B5%B8%E6%9C%83%E5%A4%A7%E5%AD%B8-%E6%99%AE%E9%80%9A%E8%A9%B1-%E5%AD%B8%E7%94%9F%E6%9C%83-9699/%E4%B8%8D%E8%A6%81%E5%8F%AA%E7%9C%8B%E8%91%97%E7%B2%97%E5%8F%A3%EF%BC%8C%E4%BD%A0%E5%80%91%E4%B8%8A%E6%99%92%E7%95%B6%E5%95%A6%EF%BC%81"
---

# 不要只看著粗口，你們上晒當啦！

<figure>
<img src="https://web.archive.org/web/20210712013508im_/https://www.hkcnews.com/news_新聞/hk-discuss/2018/01/學生會-浸會大學-粗口-20180123065754_1445_large.jpg" alt="">
<figcaption>浸大學生上周三「佔領」語文中心，要求校方公布普通話豁免試的評分準則。期間學生會會長劉子頎（右一）講了一個粗口字。網絡照片</figcaption>
</figure>

昨晚和一位自以為建制派高層吃飯，他飲大了少少：「浸大普通話豁免試七成人肥，即係咁多年來的普教中唔掂啦！香港嘅普通話教師邊度得㗎？！好唔過崔世安好多！快啲引入祖國普通話教師啦！仲可以教埋國民教育科！」

嘩！原來主要想教埋愛國愛黨，我見有料到，於是扯開埋那支超市買的亷價紅酒，繼續隊佢：「范徐麗泰都話啦，香港教師很多很反共，浸大班學生咪佢地教出嚟嘅囉，香港中小學每校都有英語為母語的鬼佬鬼婆NET教師，為什麼不可以有普通話為母語的煲冬瓜NPT美女教師？佢哋可以教埋中共黨史呀，祖國的偉大建設呀，佢哋背到熟，備課都唔駛備！坐高鐵一地兩檢來，平過要俾機票給澳洲紐西蘭NET，平靚正。」

我以前傳過一篇「 [動物兇猛——梁文道令人髮指的青春](https://web.archive.org/web/20210712013508/http://cusp.hk/?p=455) 」 給他，「咪係囉，大學生，講粗口，幾咁閒，梁文道在中大時粗口仲堅，又煙又酒，深夜在山上痾尿射巴士，當年真樣衰無聊令人髪指，今日佢咪又係大學問家。」

「所以，我哋出動大公報，環時，及網上大規模轟炸，用講粗口來先行醜化浸大學生會會長，等人人話佢屎片先，然後綑綁佢佔中，砌埋佢港獨，再見機有位就引入祖國普通話教師或玩其他嘢。」粗口只是幌子。

「你地上晒當啦！還在討論什麼學生不應講粗口，唔知我地後面的辣招，香港人太天真，共產黨是玩宣傳攻勢詭計玩大的，犀利過玩電騙百倍！」

「到2021年，中共建黨一百年，引入幾件靚女祖國普通話老師做試點，試下試下就全部學校都——你有NPT，我有NPT，人人愛國又愛NPT」。

共產黨常教人要「透過表面現象看本質」，勿被這杯cheap紅酒隊儍，我們要醒少少，手中只剩下一票。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712013508/https://www.hkcnews.com/aboutus/#subscribe)

---

![博客 | 一悠](https://web.archive.org/web/20210712013508im_/https://www.hkcnews.com/uploads/avatars/2c58e158-9035-4161-92ef-b4b56f5e3747.png?873536568)

**博客 | 一悠**

【一悠・到此一遊】喜歡談古論今，也常談股論金。心理、鋼琴、股票、教育，交义感染，交流一下。學歷：香港中文大學文學士，研究院教育文憑，澳洲新南威爾斯大學碩士（堅有證書㗎，卻無野雞大學博士，也不必請律師去找證書）
