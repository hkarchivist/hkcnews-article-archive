---
title: "民主自決被清算　眾志18歲常委鄭家朗：「冇議席唔代表咩都做唔到」"
date: "2018-01-29"
author: "記者戴晴曦"
category: "眾聞"
tags:
  - "香港眾志"
  - "Demosistō"
  - "鄭家朗"
  - "二次DQ"
url: "https://web.archive.org/web/20210706154627/https://www.hkcnews.com/article/9781/%E9%84%AD%E5%AE%B6%E6%9C%97-%E9%A6%99%E6%B8%AF%E7%9C%BE%E5%BF%97-%E4%BA%8C%E6%AC%A1dq-9781/%E6%B0%91%E4%B8%BB%E8%87%AA%E6%B1%BA%E8%A2%AB%E6%B8%85%E7%AE%97-%E7%9C%BE%E5%BF%9718%E6%AD%B2%E5%B8%B8%E5%A7%94%E9%84%AD%E5%AE%B6%E6%9C%97%EF%BC%9A%E3%80%8C%E5%86%87%E8%AD%B0%E5%B8%AD%E5%94%94%E4%BB%A3%E8%A1%A8%E5%92%A9%E9%83%BD%E5%81%9A%E5%94%94%E5%88%B0%E3%80%8D"
original_url: "https://www.hkcnews.com/article/9781/%E9%84%AD%E5%AE%B6%E6%9C%97-%E9%A6%99%E6%B8%AF%E7%9C%BE%E5%BF%97-%E4%BA%8C%E6%AC%A1dq-9781/%E6%B0%91%E4%B8%BB%E8%87%AA%E6%B1%BA%E8%A2%AB%E6%B8%85%E7%AE%97-%E7%9C%BE%E5%BF%9718%E6%AD%B2%E5%B8%B8%E5%A7%94%E9%84%AD%E5%AE%B6%E6%9C%97%EF%BC%9A%E3%80%8C%E5%86%87%E8%AD%B0%E5%B8%AD%E5%94%94%E4%BB%A3%E8%A1%A8%E5%92%A9%E9%83%BD%E5%81%9A%E5%94%94%E5%88%B0%E3%80%8D"
---

# 民主自決被清算　眾志18歲常委鄭家朗：「冇議席唔代表咩都做唔到」

因為「民主自決」，政府DQ周庭參選3.11港島區立法會補選、DQ香港眾志。周庭形容，今次是政府對一代人的政治清算。

年輕人，此後如何走下去？

18歲的香港眾志常委鄭家朗，是黨內年紀最小的成員，他前幾天仍在街站為周庭助選。昨晚他在公民廣場外，呼籲市民在黑布留下字句，抗議政府褫奪黨友的參選權。政府對周庭、對香港眾志、對鄭家朗這一代人的清算，由鄭家朗此刻18歲剛投身社運開始。

<figure>
<img src="https://web.archive.org/web/20210706154627im_/https://www.hkcnews.com/news_新聞/hk-discuss/2018/01/鄭家朗-20180129042038_548b_large.jpg" alt="">
<figcaption>鄭家朗出席昨日的保衛Plan A集會。林勵攝</figcaption>
</figure>

鄭家朗記得，羅冠聰被DQ時，他身處立法會901室，即當時的羅冠聰議員辦公室，「當時好震驚，震驚之後係悲哀，我唔知呢個香港仲要令香港人失望幾多次。但之後慢慢有番鬥志，我哋要選番個新嘅人，要重奪901。」

直至周庭成為補選港島區Plan A，正就讀樹仁社會學系的鄭家朗，早前返學助選兩邊走，「辛苦啊，因為街站最早係朝早6點。我住沙田，最遠要去到小西灣、南區，仲要每星期去4日。」 、「大家都對選舉campaign好有抱負，會放期望落去，覺得可以重奪議席，覺得政府唔會玩到咁盡。」

直至上周，不同報章開始放風，周庭的參選資格將被DQ，「係知道唔係好得，但仍然覺得政府係試水溫，咁只要我哋煲滾水，就會成功。」連日來，街站加緊宣傳、網絡攻勢轉變，甚至昨晚集會的原意，本來都是為「煲滾水」而設。

周六早上，鄭家朗透過短訊得知周庭正式被DQ，「當時心情沉咗一下，呆咗......唔係好識形容當時感覺，因為嗰陣真係好呆。」那天，眾志猶如被判死刑，年輕人的從政路被封殺。

<figure>
<img src="https://web.archive.org/web/20210706154627im_/https://www.hkcnews.com/news_新聞/hk-discuss/2018/01/鄭家朗-香港眾志-20180129022749_13d5_large.jpg" alt="">
<figcaption>數天前，鄭家朗在街站派發傳單，為周庭助選。周庭Facebook專頁</figcaption>
</figure>

鄭家朗為何關心政治？他對政府的不滿在初中階段萌芽。然而，之前與他最親密的政黨，名叫工聯會。鄭家朗的父母親建制，他讀小三時已隨家人到工聯會做義工，更曾在晚會擔任司儀，他記得，當晚的主題是「薪火相傳」，「喺工聯會都有啲開心嘅，成班auntie會去旅行，唱《我愛祖國》。」

「當時係真心覺得佢哋套理念好。之前有政改辯論，余若薇對曾蔭權，我仲喺電視機面前，好似個傻佬咁指駡余若薇，同阿媽一齊鬧佢係禍港人物。」

鄭家朗就讀大圍宣道會鄭榮之中學，他讀中二時正值反國教運動，通識老師講述教材爭議的一堂課，在他心內播下另一顆種子，「當時工聯會講到份教材好持平中立，但老師講完，我再求證、比對過，發現根本唔係工聯會講嗰種。當時嘅情緒比失望更大，係憤怒。憤怒俾佢哋呃咗咁多年，唔明點解有人會願意為呢個政權呃人。」

「我曾經攞埋份教材，走入工聯會質問啲地區主任，但佢哋俾唔到咩答覆，亦冇打算說服我。」那次是鄭家朗最後一次踏足工聯會，自此「一去冇回頭」，至今與家人談及政治，多是嗌交收場。

他內心的反國教種子剛萌芽，緊接其後便是2014年雨傘運動。當時鄭家朗剛升上中四。9.28催淚彈一役後，他透過Whatsapp呼籲其他同學在周一罷課，「一開頭只係打算返學前20分鐘坐喺到，但冇諗過其他同學會『激進啲』，想直頭罷課。」、「罷課前一晚我同屋企人參加祈禱會，因為已經夜晚10點，我不斷碌住個手機籌備罷課，當時有俾佢哋鬧。」

「我之前一直係跟制度、規矩，乖乖仔咁，但當時要打破學校制度，反對一個體制，會有怯懦感。但之後見到老師就算受校方打壓，都企上台支持大家，會有彼此同在嘅感覺，好激勵到我。」

<figure>
<img src="https://web.archive.org/web/20210706154627im_/https://www.hkcnews.com/news_新聞/hk-discuss/2018/01/DQ-Joshua%20Wong-20180129104924_1934_large.jpg" alt="">
<figcaption>黃之鋒等學運領袖在佔領區的身影，令鄭家朗留下深刻印象，是他想加入香港眾志的其中一個原因。林勵攝</figcaption>
</figure>

傘運期間，鄭家朗曾到金鐘、銅鑼灣拍攝紀錄片，黃之鋒等學運領袖在佔領區的身影，令他留下深刻印象，「其他人除咗一句quote，埋咪兜前話：『我哋好憤怒啊，我哋要一齊真正走出嚟。』但走出嚟嗰班都係後生仔。」

**「我相信每一代人都有時代俾佢嘅任務，只係我哋而家嘅任務，係我哋作為青年先有呢股改革力量。我唔會怪任何一代人冇咁樣走出嚟，因為每個時代有唔同需要。」**

雨傘運動過後，黃之鋒與部分學民思潮成員成立香港眾志。香港眾志認為，這個時代的任務，是推動「民主自決」。然而，鄭家朗當時報名擔任「創黨義工」時，對「民主自決」仍是一知半解，「一開始加入係想搵啲組織參與，提高自己engagement，咁入咗去傾多咗、了解多咗，其實係會有份認同。」

**「民主自決嘅立場只係每個人都有權利彰顯自己嘅意志、對呢個城市嘅想像。自決唔只係政治制度上嘅自決，你有好多嘢都可以自決，例如你嘅生活模式、社區。你可以自決社區規劃，因為社區係你生活緊嘅地方，例如你住喺自己屋企，都可以決定傢俬點擺位啦。」**

「我係支持繼續保有一國兩制，但要保衛呢個制度唔會受損，呢個係我個人嘅選擇。」

「我想像嘅未來，係社會有民主、自由，每個人都能夠保障自己嘅權益，都能夠係呢個社會生存。」

鄭家朗憶述，自眾志成立以來，身邊同齡朋友漸漸受到影響，慢慢認同「民主自決」的理念，黨內的青年義工越來越多，「一開頭我入眾志，佢哋會笑我『死左膠』、『入到去有咩用』，但而家係接受、支持，仲會鼓勵。」

<figure>
<img src="https://web.archive.org/web/20210706154627im_/https://www.hkcnews.com/news_新聞/hk-discuss/2017/08/香港眾志-鄭家朗-20170831191731_2488_large.jpg" alt="">
<figcaption>羅冠聰及黃之鋒入獄後，鄭家朗首次由幕後轉戰幕前，「擔大旗」舉行記招，分擔入獄成員的工作。資料圖片</figcaption>
</figure>

羅冠聰前年當選立法會議員後，鄭家朗應黃之鋒的邀請入黨，當時他正預備考DSE，「其實我嗰時置學業於不理咁滯，投放極少時間係學業，開始溫書已經係1月中嘅事。所以都好感謝神，俾我最後入到樹仁。」

然而，自羅冠聰當選後，眾志的路越來越崎嶇。羅冠聰的議員生涯在短短9個月後結束，之後羅冠聰、黃之鋒、常委林朗彥又因「重奪公民廣場案」及「反東北撥款案」被判囚。鄭家朗形容，黨友入獄猶如一顆炸彈，令他不得不走得更前，例如擔起大旗開記招講述他負責的教育議題，提倡學生思想自主。時勢急劇轉變，鄭家朗「逼住要長大」，「我以前係好感性嘅人，好易激動，但而家會學到處事成熟好多，唔可以俾情緒控制咁多。」

新一年，眾志再迎來炸彈。政府DQ周庭的理由，源於眾志提倡「民主自決」被指違反《基本法》及一國兩制，變相為眾志的議會之路落閘。鄭家朗清楚知道，只要他繼續是眾志一員，他很可能與立法會議席無緣，「我當然會想像過自己入議會，但而家係完全摧毀咗，冇可能㗎啦。」

**「但我唔會咁輕易放棄眾志，唔可以佢要你退一步你就退一步，而家唔係話你踩親佢條尾，係佢條尾係咁伸過嚟，你一縮就更加被侵犯，所以你唔可以縮。」**

**他又覺得：「其實係咪每個政治人都只係為個議席，逗9萬蚊人工呢？議席其實只係一個平台，可以做到多啲嘢，但唔代表冇咗，就咩都做唔到。」**

「之前我參與海麗罷工，見到基層工友走出嚟，一齊抵抗好似好大嘅權力，係一件好振奮嘅事，令我有動力繼續做。個人而言，自己想繼續深耕社區，同埋組織學界力量。」

「但好坦白咁講，周庭都只係被DQ兩日，我都未太諗到自己嘅生涯規劃。不過，有陣時呢種不可預計性，係可以推動自己進步，我相信仲有好多條路可以行，可以鼓動社會。好老土咁講，改變始於人民，我相信大家雨傘一代走出嚟都係唔甘心認輸，大家嘅力量係能夠做到好多嘢。」

<figure>
<img src="https://web.archive.org/web/20210706154627im_/https://www.hkcnews.com/news_新聞/hk-discuss/2018/01/香港眾志-20180129050814_135e_large.jpg" alt="">
<figcaption>訪問結束後，鄭家朗隨即返回集會地點，繼續呼籲市民反對政府二次DQ。林勵攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210706154627/https://www.hkcnews.com/aboutus/#subscribe)
