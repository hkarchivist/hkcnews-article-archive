---
title: "鄭若驊遊花園遊去南海吧！"
date: "2018-01-21"
author: "一悠"
category: "眾說"
tags:
  - "僭建"
  - "鄭若驊"
url: "https://web.archive.org/web/20210712013423/https://www.hkcnews.com/article/9613/%E9%84%AD%E8%8B%A5%E9%A9%8A-%E5%83%AD%E5%BB%BA-9613/%E9%84%AD%E8%8B%A5%E9%A9%8A%E9%81%8A%E8%8A%B1%E5%9C%92%E9%81%8A%E5%8E%BB%E5%8D%97%E6%B5%B7%E5%90%A7%EF%BC%81"
original_url: "https://www.hkcnews.com/article/9613/%E9%84%AD%E8%8B%A5%E9%A9%8A-%E5%83%AD%E5%BB%BA-9613/%E9%84%AD%E8%8B%A5%E9%A9%8A%E9%81%8A%E8%8A%B1%E5%9C%92%E9%81%8A%E5%8E%BB%E5%8D%97%E6%B5%B7%E5%90%A7%EF%BC%81"
---

# 鄭若驊遊花園遊去南海吧！

「有些阿婆買樓第一句都問伙計，有冇僭建㗎？哥哥？」我同學現在是地產高層，今早揸車準備去指揮賣樓，在車上聽鄭若驊上商台，「聽到我差一點就衝紅燈，雷曼出事那個月大把人撻訂唔買樓，明知買貴仲去馬你估白痴㗎！又玩嘢遊花園！？」

<figure>
<img src="https://web.archive.org/web/20210712013423im_/https://www.hkcnews.com/news_新聞/hk-discuss/2018/01/僭建-鄭若驊-20180121123833_1a1a_large.jpg" alt="">
<figcaption>鄭若驊今早到商台接受訪問，聽者覺得她又在帶大家遊花園。商台直播截圖</figcaption>
</figure>

同學平日賣樓已忙死，好少關心政治，「但呢次連地產佬都辣興，一個大話接一個，仲侮辱埋我哋物業代理的智慧，我哋地產代理帶人睇樓，一定帶floor plan，三房變兩房，白痴都睇到，代理一定要講埋間屋有冇僭建，否則自己都奶嘢，踢契兼俾個客告番轉頭到甩褲！」

「你地唔好俾佢遊花園玩你啦！買家知有僭建，第一，可要求上手業主還原原狀才成交；第二，可去則師樓出證明，而家兩樣都冇呀嘛？今朝仍死撑什麼家人鍾意，好忙這些屎招。」

咁你㸃睇呀？

「落台，冇得講！」

吓，從未見過同學咁激，他平日出名「包容」伙計，替同事受刀不少。

「佢今朝又用保密做理由，不答品格審查問題。一聽就知，一係政府審查佬冇問僭建，一係就佢答審查佬冇僭建，是旦一個錯，奶嘢，唯有用保密來撑。呢啲辦公室政治我公司內都玩唔少啦！」

Day one就在大老細，即係我們市民面前，沙晒冧，全面承認，還有一綫生機，而家，冇運行。

司長，你早日回到我們偉大祖國蔚藍碧透的南海吧，坐着洗頭艇穿梭在海𠥹飛處，那裡有許多海島主權爭奪，等待你的強項——仲裁工作。

<figure>
<img src="https://web.archive.org/web/20210712013423im_/https://www.hkcnews.com/news_新聞/hk-discuss/2018/01/鄭若驊-僭建-仲裁-20180121204357_2bc0_large.jpg" alt="">
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712013423/https://www.hkcnews.com/aboutus/#subscribe)

---

![博客 | 一悠](https://web.archive.org/web/20210712013423im_/https://www.hkcnews.com/uploads/avatars/2c58e158-9035-4161-92ef-b4b56f5e3747.png?873536568)

**博客 | 一悠**

【一悠・到此一遊】喜歡談古論今，也常談股論金。心理、鋼琴、股票、教育，交义感染，交流一下。學歷：香港中文大學文學士，研究院教育文憑，澳洲新南威爾斯大學碩士（堅有證書㗎，卻無野雞大學博士，也不必請律師去找證書）
