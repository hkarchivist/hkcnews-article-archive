---
title: "鄭若驊也應該要嘔糧呀！"
date: "2018-01-20"
author: "一悠"
category: "眾說"
tags:
  - "律政司司長"
  - "僭建"
  - "鄭若驊"
url: "https://web.archive.org/web/20210712013424/https://www.hkcnews.com/article/9614/%E9%84%AD%E8%8B%A5%E9%A9%8A-%E5%83%AD%E5%BB%BA-%E5%BE%8B%E6%94%BF%E5%8F%B8%E5%8F%B8%E9%95%B7-9614/%E9%84%AD%E8%8B%A5%E9%A9%8A%E4%B9%9F%E6%87%89%E8%A9%B2%E8%A6%81%E5%98%94%E7%B3%A7%E5%91%80%EF%BC%81"
original_url: "https://www.hkcnews.com/article/9614/%E9%84%AD%E8%8B%A5%E9%A9%8A-%E5%83%AD%E5%BB%BA-%E5%BE%8B%E6%94%BF%E5%8F%B8%E5%8F%B8%E9%95%B7-9614/%E9%84%AD%E8%8B%A5%E9%A9%8A%E4%B9%9F%E6%87%89%E8%A9%B2%E8%A6%81%E5%98%94%E7%B3%A7%E5%91%80%EF%BC%81"
---

# 鄭若驊也應該要嘔糧呀！

周末一早，就收到老友戴肥WHATSAPP連相——餐蛋麵、熱奶茶兩包糖、油多，近一千卡路里。

「大佬，太忙啦，未準備好，2020， 一定減！」戴肥有一種肥仔的樂觀幽默感，他「準備減肥」已十年，同爭取真普選一樣咁難。唔通鄭若樺也忙於減肥？但從未見佢笑過喎？勿誘發抑鬱症呀。

<figure>
<img src="https://web.archive.org/web/20210712013424im_/https://www.hkcnews.com/news_新聞/hk-discuss/2018/01/油多-餐蛋麵-奶茶-20180120150635_2817_large.jpg" alt="">
<figcaption>咁樣想減肥，難如爭取真普選！</figcaption>
</figure>

減肥也抽「太忙」水，現在潮語「太忙」已經用爛啦，昨天，最新潮語是「未準備好」。

本來不想再寫潘鄭，近日寫鄭字寫到IPAD臭，但鄭昨天說「未準備好」去立法會的一個例會，真是火都嚟。

你上庭時，人人埋晒位，你次次話「未準備好」？我諗個官成個FILE 車埋你度都似！你每天收緊市民高人工，未準備好？你唔好出糧呀？！DQ議員，人哋做足嘢，都要人嘔番D糧出嚟，你「未準備好」喎？你而家又唔嘔糧？

總之就是一個拖字，玩「鄭式拉布」，好像前一排周浩鼎，日日被人頂， 唯有扮死狗，頂了一個月，人人都唔記得啦。柯創盛碩士，張碩士證書話要搵律師去搞，玩下搞下玩完個任期便收皮。建制佬才是真拉布友。玩忘卻機制，現在大陸就嚟教科書玩到文革不存在。

而家見工時話「未準備好」「嚟學吓嘢」，僱主即時叮走你，比人工你來學嘢？！埋位，就要做嘢，唔係你個份都要做埋，才是當下世情。包容？老細溶咗你就會。我們市民才是真老細。

不過，阿爺睇住，要阿鄭嘔糧，比要戴肥嘔番碗餐蛋麵出來更難。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712013424/https://www.hkcnews.com/aboutus/#subscribe)

---

![博客 | 一悠](https://web.archive.org/web/20210712013424im_/https://www.hkcnews.com/uploads/avatars/2c58e158-9035-4161-92ef-b4b56f5e3747.png?873536568)

**博客 | 一悠**

【一悠・到此一遊】喜歡談古論今，也常談股論金。心理、鋼琴、股票、教育，交义感染，交流一下。學歷：香港中文大學文學士，研究院教育文憑，澳洲新南威爾斯大學碩士（堅有證書㗎，卻無野雞大學博士，也不必請律師去找證書）
