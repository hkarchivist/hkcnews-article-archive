---
title: "鄭若驊稱決定買樓時未聞雷曼事件　不認識上手業主　避答其他物業有否僭建"
date: "2018-01-21"
author: "記者吳婉英"
category: "眾聞"
tags:
  - "律政司司長"
  - "僭建"
  - "鄭若驊"
url: "https://web.archive.org/web/20210712013410/https://www.hkcnews.com/article/9590/%E9%84%AD%E8%8B%A5%E9%A9%8A-%E5%83%AD%E5%BB%BA-%E5%BE%8B%E6%94%BF%E5%8F%B8%E5%8F%B8%E9%95%B7-9590/%E9%84%AD%E8%8B%A5%E9%A9%8A%E7%A8%B1%E6%B1%BA%E5%AE%9A%E8%B2%B7%E6%A8%93%E6%99%82%E6%9C%AA%E8%81%9E%E9%9B%B7%E6%9B%BC%E4%BA%8B%E4%BB%B6-%E4%B8%8D%E8%AA%8D%E8%AD%98%E4%B8%8A%E6%89%8B%E6%A5%AD%E4%B8%BB-%E9%81%BF%E7%AD%94%E5%85%B6%E4%BB%96%E7%89%A9%E6%A5%AD%E6%9C%89%E5%90%A6%E5%83%AD%E5%BB%BA"
original_url: "https://www.hkcnews.com/article/9590/%E9%84%AD%E8%8B%A5%E9%A9%8A-%E5%83%AD%E5%BB%BA-%E5%BE%8B%E6%94%BF%E5%8F%B8%E5%8F%B8%E9%95%B7-9590/%E9%84%AD%E8%8B%A5%E9%A9%8A%E7%A8%B1%E6%B1%BA%E5%AE%9A%E8%B2%B7%E6%A8%93%E6%99%82%E6%9C%AA%E8%81%9E%E9%9B%B7%E6%9B%BC%E4%BA%8B%E4%BB%B6-%E4%B8%8D%E8%AA%8D%E8%AD%98%E4%B8%8A%E6%89%8B%E6%A5%AD%E4%B8%BB-%E9%81%BF%E7%AD%94%E5%85%B6%E4%BB%96%E7%89%A9%E6%A5%AD%E6%9C%89%E5%90%A6%E5%83%AD%E5%BB%BA"
---

# 鄭若驊稱決定買樓時未聞雷曼事件　不認識上手業主　避答其他物業有否僭建

新任律政司司長鄭若驊本月6日上任首天，被揭發大宅屯門海詩別墅僭建，醜聞發酵至今兩星期，鄭若驊今日（21日）接受商業電台訪問，為僭建問題解畫。被問到為何2008年出高價買入大宅，她稱，當年睇樓時，大宅已是現時的狀況，由於大宅當時已裝修好，可即時入住，她與家人都很喜歡，她很快就決定買樓，那時未聞雷曼事件，到她落訂後才見到雷曼的新聞報道，但他們打算買入自住，而非炒樓，故沒有因而踢契。

鄭若驊否認認識上手業主，亦不承認大宅的僭建物為她而設。被問到她其他物業有否僭建，她未有正面回應，只答有認可人士跟進緊。


{{< video src="https://web.archive.org/web/20210712013410if_/https://www.facebook.com/plugins/video.php?href=https%3A%2F%2Fwww.facebook.com%2F881903com%2Fvideos%2F10155659105143876%2F&show_text=0&width=560" >}}


鄭若驊今早在商台《政好星期天》節目上表示，當年與家人去睇樓時，大宅已是現時的狀況，當時物業已經裝修好，「我哋買嘅時候，好鍾意呢間屋，所以我哋好快咁決定去買。買咗之後呢，確係冇為意到裏面相關嘅事情……我嗰時實在好忙，亦都冇為意到（買賣樓宇相關文件），於是乎我就繼續搬咗入去住。」她當時用了多少時間作出買樓的決定？「詳細唔記得，但係好快嘅。」

被問到她買樓時正值雷曼事件爆發，隨即引發金融海嘯，股市、樓市大跌，何以她反而用2600萬元的高價買入大宅。鄭若驊回應時重申，她與家人都「好心儀呢個物業」， 因為大宅「已經係整好晒」，他們可以直接可以搬入去居住，「所以當時個價錢，我哋計過能夠承擔得到，我哋都願意去買呢幢樓。我哋決定買嘅時候，未曾聽見有雷曼呢件事，雷曼件事係我決定咗買之後，先至發生。」

主持追問，雷曼事件於2008年9月14日爆發，隨後數日全球股市都下跌，而她簽約的時候是同年9月24日，為何她還願意簽約？鄭若驊解釋，她與家人喜歡那大宅，由於打算用作自住，所以樓市升跌「冇乜關係」，她與家人只希望盡快搬入去住，「你升到幾多，跌到幾多，我係繼續喺嗰度住，我係繼續做埋個按揭嘅話，我係冇諗過踢契，所以我係簽咗個約，亦都係購入呢個物業。」

鄭若驊又補充，她落訂後才見到雷曼的新聞報道，「但我哋唔係預備踢契，我哋唔係要來炒樓，我哋係買來自住，所以個雷曼事件對個樓市嘅影響，對我哋唔係最大嘅關注，我哋屋企只係希望盡快搬入去。」

至於她與上手業主的關係，鄭若驊堅稱「唔識呢位前業主」、「之前係唔識佢嘅」，她亦否認與上手業主有業務來往。

[《蘋果日報》](https://web.archive.org/web/20210712013410/https://hk.news.appledaily.com/local/realtime/article/20180112/57700070) 早前翻查高空圖發現，2007年11月，即鄭的上手業主、建築師梁世雄的「富港投資有限公司」買入海詩別墅4號時，大宅天台未有僭建物；但到2008年7月，即鄭若驊買入大宅前兩個月，天台就多了一間玻璃屋，換言之，鄭若驊很大機會是玻璃屋的首位用家。該些僭建是否上手業主為她而設，因此她才願意以高價購買？鄭若驊再次斷然否認：「絕對冇呢啲咁嘅事，我去買嘅時候、睇個物業嘅時候，睇見個現狀就係而家嘅現狀。我哋喜歡呢個物業，所以用呢個價錢去買。」

<figure>
<img src="https://web.archive.org/web/20210712013410im_/https://www.hkcnews.com/news_新聞/hk-discuss/2018/01/僭建-深度報道-鄭若驊-20180117150136_5329_large.jpg" alt="">
<figcaption>高空圖顯示天台的玻璃屋鄭若驊買入大宅前兩個月才出現。《蘋果日報》圖片</figcaption>
</figure>

被問到是否有意提高物業價錢使銀行批出較高按揭金額，她回應指，據她理解，銀行有其方法估價，並非單靠買賣價錢而定。

鄭若驊表示，買樓時「係冇圖則呢樣嘢」，她亦沒有請人檢查物業的狀況。至於樓契及按揭文件均沒有顯示大宅有地庫，她為何未有注意？她解釋，買物業那一年，很多時間都不在香港，「買嘅時候唔為意」。她強調，並非想用忙碌作辯解藉口，她始終是物業的業主，如果物業有僭建，一定要由她去處理及承擔責任，她承認「可以做得好啲」，希望市民接受她道歉。

鄭若驊其後補充指，2008年時她剛任特許仲裁師學會全球主席，需要不斷飛到世界各地去推廣特許仲裁師學會的業務，「飛得好犀利」，加上其他公職及私人執業工作等，故該年特別忙碌。

<figure>
<img src="https://web.archive.org/web/20210712013410im_/https://www.hkcnews.com/news_新聞/hk-discuss/2018/01/僭建-唐英年-20180109223613_871d_large.jpg" alt="">
<figcaption>唐英年2012年競選特首期間，被揭九龍塘約道5號及7號大宅有僭建。《蘋果日報》圖片</figcaption>
</figure>

主持亦問到，2012年時，不少官員、名人被揭涉及僭建問題，僭建一度鬧得沸沸揚揚，她當時有沒有想過自己居住的地方可能也有僭建問題？鄭若驊指：「當時因為搬咗入去，亦都冇特別去關注到呢個問題，嗰時冇去為意。作為業主嘅話，我始終都係要承擔相關責任。」

被問到她其他物業有沒有僭建問題，鄭若驊沒有正面回應，只答：「而家已經有認可人士去睇過晒我其他物業，咁要做嘅嘢，佢哋都跟進緊㗎喇。」

<figure>
<img src="https://web.archive.org/web/20210712013410im_/https://www.hkcnews.com/news_新聞/hk-discuss/2018/01/鄭若驊-僭建-20180121123820_1d8c_large.jpg" alt="">
<figcaption>商台在facebook直播《政好星期天》節目時，網民不斷向鄭若驊派「嬲嬲」。商台在facebook截圖</figcaption>
</figure>

屋宇署證實有多處僭建的屯門海詩別墅4號屋，她指屋宇處已經批准部份工程可以展開，但具體情況她交由認可人士處理，「有個程序係話我要點樣修復，據我知道，屋宇署大部份都已經批准，有啲程序要簽啲字先可以開工，呢啲全部都做緊，詳細我唔想講錯有咩步驟，認可人士喺度跟進緊㗎喇。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712013410/https://www.hkcnews.com/aboutus/#subscribe)
