---
title: "阿甄捐肝　一場「港女」幫人的思辨之旅"
date: "2018-01-02"
author: "記者吳婉英"
category: "眾聞"
tags:
  - "捐肝手術"
  - "鄭凱甄"
  - "鄧桂思"
url: "https://web.archive.org/web/20210712013054/https://www.hkcnews.com/article/9175/%E9%84%AD%E5%87%B1%E7%94%84-%E9%84%A7%E6%A1%82%E6%80%9D-%E6%8D%90%E8%82%9D%E6%89%8B%E8%A1%93-9175/%E9%98%BF%E7%94%84%E6%8D%90%E8%82%9D-%E4%B8%80%E5%A0%B4%E3%80%8C%E6%B8%AF%E5%A5%B3%E3%80%8D%E5%B9%AB%E4%BA%BA%E7%9A%84%E6%80%9D%E8%BE%A8%E4%B9%8B%E6%97%85"
original_url: "https://www.hkcnews.com/article/9175/%E9%84%AD%E5%87%B1%E7%94%84-%E9%84%A7%E6%A1%82%E6%80%9D-%E6%8D%90%E8%82%9D%E6%89%8B%E8%A1%93-9175/%E9%98%BF%E7%94%84%E6%8D%90%E8%82%9D-%E4%B8%80%E5%A0%B4%E3%80%8C%E6%B8%AF%E5%A5%B3%E3%80%8D%E5%B9%AB%E4%BA%BA%E7%9A%84%E6%80%9D%E8%BE%A8%E4%B9%8B%E6%97%85"
---

# 阿甄捐肝　一場「港女」幫人的思辨之旅

[請支持《眾新聞》，成為訂戶](https://web.archive.org/web/20210712013054/https://www.hkcnews.com/aboutus/#subscribe)

2017年4月11日，當時25歲的鄭凱甄決定捐出肝臟給素未謀面的鄧桂思。在這手術前一日，她在瑪麗醫院做了一連串檢查：抽血、量血壓、驗藥物敏感、照X光、照超聲波……這些她都「過關」，唯獨有一關「心理檢查」，令阿甄懊惱不已。

阿甄記得，當日醫院安排她見臨床心理學家，對方問了她很多問題，她當時無力招架，「每一個問題都好難答。嗰時我諗咗好耐，都唔知點解。」她只記得那些問題好難好難，未能覆述。

其中一道難題，不只是心理學家有問阿甄，記者也問了她很多次——「點解你要幫一個唔識嘅人？」她瞪大眼睛望著記者，一臉憨然，始終答不出來：「點解？我都唔知點解。」

「我真係覺得用0.5%死亡率可以換到90%生存率嘅話，好值得。」阿甄說，她的想法很簡單，就是想幫病危的鄧桂思，「最複雜係我要說服到個心理學家，俾我去做手術。」

在阿甄眼中，幫人是很簡單、理所當然的事。點解心理學家和記者，會不斷問這個問題？

或者，點解它會是一個問題？

踏入2018年，這個具哲學性的題目，可有考起你？

<figure>
<img src="https://web.archive.org/web/20210712013054im_/https://www.hkcnews.com/news_新聞/hk-discuss/2017/12/鄭凱甄-20171230014114_9fe9_large.jpg" alt="">
<figcaption>憶述大半年前做檢查、做手術的經歷，阿甄一派輕鬆地說：「其實成個過程都冇想像中咁痛。」何君健攝</figcaption>
</figure>

在阿甄的心目中，從來沒有「點解要幫一個唔識嘅人」這個疑問。

數年前「健美先生」黃宏勝因急性肝衰竭要換肝，阿甄已經想過捐肝給他。「當時係媽咪睇到新聞，佢問我：『阿女呀，人哋要捐肝喎，你去唔去捐呀？』我話：『好呀，你打去，你打到我咪捐囉。』」阿甄解釋，媽媽一向樂於助人，惟媽媽的肝有毛病，不能捐出，「佢捐血都冇得去捐，佢覺得我可以幫佢去幫人。」鄭太說，她真的打過電話幫女兒登記，惟醫院其後沒有回覆。黃宏勝最終獲屍肝續命，阿甄欲捐肝一事不了了之。

去年4月11日復活節前夕，阿甄從新聞得悉鄧桂思急切求肝。她留意到，鄧桂思女兒Michelle早於4月初已公開呼籲有心人捐肝，惟她那段時間外出旅遊，未有注意到相關報道。「我見（鄧桂思）當時情況好危殆，可能短期兩、三日之內要捐（肝），但一路都係冇消息。新聞中有個電話，我就打咗過去，打咗好幾次，都係冇人聽。因為我返工，可能公司訊號差啲收唔到，就叫媽咪幫我打電話過去，話留我電話得㗎喇。」鄭太再次打電話幫女兒登記，這次醫院有回覆，阿甄當晚就收到電話，請她與父母即晚去瑪麗醫院。她笑言：「唔係夠秤就得。醫生要見埋爸爸媽媽，兩個一齊見。」

<figure>
<img src="https://web.archive.org/web/20210712013054im_/https://www.hkcnews.com/news_新聞/hk-discuss/2017/05/鄧桂思-20170509192417_2900_large.jpg" alt="">
<figcaption>鄧桂思（左）17歲的女兒Michelle（右）最初希望捐肝救母，但因為未成年而被院方拒絕。去年4月6日，Michelle召開記者會，呼籲有心人捐肝。資料圖片</figcaption>
</figure>

阿甄記得，去醫院之前，她只想到要做手術，但未有仔細想過後果，也沒有太多心理顧慮。她當時感覺到媽媽是「百分百」支持她，惟她知道動手術會嚇倒爸爸，「掙扎咗好耐先同爸爸講……我同媽咪傾咗好耐點開口，後尾係媽咪開口先，佢（媽媽）俾咗段新聞佢（爸爸）睇，跟住話：『個女想去捐肝喎。』爸爸第一吓就話唔得，但我話想試吓。僵持咗一陣，我都係話想去，咁佢話：『去見咗姑娘先啦，睇吓點先。』佢都知講唔過我。」

母女聯手，最終用了一頓晚飯的時間，成功游說爸爸陪女兒去瑪麗。阿甄憶述：「嗰餐飯我好似都未食得飽，跟住就走咗去醫院，因為我驚爸爸反口，嗱嗱聲食埋就搭巴士出去喇。」他們由天水圍家中出發去瑪麗醫院，車程長達兩小時，期間爸爸一直碎碎念：「我覺得唔好囉……」阿甄態度堅定，爸爸也拿她沒辦法。

除了父母，阿甄那晚還打電話給拍拖3年多的男朋友交代，「佢（男朋友）話：『你問我，我就唔會俾㗎喇。但以你性格，你都係決定咗先同我講㗎啦。』即係我唔係問佢意見，而係通知聲佢。跟住我話：『都係㗎。』」

阿甄記得，當晚8、9時，她與爸爸媽媽到達瑪麗，三人一起見醫生，醫生對他們講解捐肝手術的風險、流程等，又向他們展示捐肝手術的疤痕相片。「知道有0.5%死亡率，康復之後都有併發症風險，手術之後大約要住1個星期醫院，出院之後要休養兩至三個月都唔定，唔可以返工，盡量喺屋企休養，佢（醫生）話要睇吓屋企嘅經濟狀況係咪可以維持到。」醫生遂叫阿甄回家考慮清楚，如果她願意，最快翌日就可以回醫院做檢查，再之後的一日，她便可捐出三分之二個肝予鄧桂思。

<figure>
<img src="https://web.archive.org/web/20210712013054im_/https://www.hkcnews.com/news_新聞/hk-discuss/2017/04/捐肝手術-瑪麗醫院-鄭凱甄-20170421121139_29ec_large.jpg" alt="">
<figcaption>鄭太（右）對記者表示，她都想幫人，可惜有心無力，既不能捐肝，金錢上又未能幫手，既然女兒那麼主動，她定當支持。至於手術風險，她這個樂天媽媽反問：「咁易死咩？」。資料圖片</figcaption>
</figure>

「嗰晚返到屋企已經12點幾1點，沖完涼都點零2點鐘，跟住仲要考慮……好緊張，瞓唔著。」阿甄整晚忐忐忑忑，心中最大的顧慮是丙型肝炎帶菌者的媽媽，日後也可能需要換肝，而她一生人只能捐肝一次。「我有同媽咪傾過，我都有因為呢個原因褪軚，因為我冇理由救咗人哋媽咪，自己媽咪救唔番。媽咪就話，佢係有（需要換肝）呢個機會，但唔係百分之一百，當務之急就做咗當前嘅先。」

阿甄又上網搜尋其他人的捐肝經歷，及一些手術疤痕相片，腦海幻想自己被推入手術室的畫面，「我想像中，（手術過程）係好痛、好痛、好痛㗎，我睇過條疤痕（相片），咁嗰刀都應該幾大刀，兩塊皮分開咗，點解會唔痛呢？平時整損少少都痛，今次係咁大塊皮，仲要係L字（疤痕），我有諗過，佢做手術咪揭開我塊肉囉，咁咪好痛囉？」

「驚痛，但冇話縮沙。」阿甄解釋：「睇吓痛係用嚟做咩，好似捐血咁，我都怕打針，但我都有照捐血。我覺得你只要痛一段時間，就有包血出嚟幫到人，我覺得都值得，咁就唯有忍痛。」

除了一時的皮肉之苦，捐肝者要在胸口留一條長達一呎、L型的永久疤痕，25歲的青春少女會不介意？「我冇諗過疤痕係一個考慮因素，因為我冇身材，又唔使露（肉）嘅。」記者問，以後都不穿bikini嗎？她笑呵呵地答道：「我唔會瘦落去㗎喇，冇疤痕我都著唔到bikini。有疤真係唔緊要，係驚佢埋口嗰時痛。」

但如果男朋友介意呢？「都冇辦法㗎喇，冇理由因為男朋友（介意）而唔去救人，如果係老公就話啫。（分手）都冇辦法㗎，佢要走，我冇理由要留佢。」阿甄說起來一派輕鬆，她心知男朋友不會介意，只是擔心她安危，她還出言安撫男友：「得0.5%（死亡率）咋嘛，好小事㗎咋。」

<figure>
<img src="https://web.archive.org/web/20210712013054im_/https://www.hkcnews.com/news_新聞/hk-discuss/2017/12/鄭凱甄-20171230014042_268c_large.jpg" alt="">
<figcaption>阿甄用手指標示疤痕的位置。何君健攝</figcaption>
</figure>

當時阿甄在一間小型環保公司做文員，她打電話、見醫生前，都未有知會過上司。難道她不怕因為捐肝而失去工作？阿甄衝口而出：「我搵嘅人工唔係特別多。」她隨即補充說：「呀……啫係正常人工啦。香港，你就咁上勞工處一個網，大把工啦。就算我冇得做文職，其他工我都照做㗎。我當時都有另一份part time係做收銀。咩性質唔同嘅工我都會照做，所以我唔覺得會搵唔到工。」她其後透露，當時已經有意轉工，於是手術後就「順勢」 辭職。

阿甄想了一夜，沒有改變主意，翌日早上就打電話給上司請假，交代清楚如果她當日通過檢查，最快之後的一日會做手術，其後兩、三個月都不能上班。上司聞訊未有反對，只是對她說：「幫人唔係唔好，但要量力而為。」她答上司：「如果你呢兩三個月真係頂唔到，你可以請過一個新人，我唔介意你因為呢件事而唔要我，因為我知道我咁做都唔係咁好，但我覺得嗰邊（捐肝）重要啲。」

2017年4月12日，阿甄由朝到晚都在瑪麗醫院走來走去，抽完血就量血壓，照完X光又照超聲波，她做了各式各樣從來未做過的檢查，「做檢查都好忙㗎。」當日的檢查大概確認了阿甄的肝是適合的，如果肝組織化驗都沒有問題，之後一日就可以做手術。

「最複雜係我要說服到個心理學家俾我去做手術。」阿甄憶述，醫院的臨床心理學家問了她很多「好難」的問題，「嗰時我諗咗好耐，都唔知點解。」

#### 阿甄說不出心理學家問她的具體問題，但訪問期間記者問到：「點解你要幫一個唔識嘅人？」、「點解咁有決心？」、「你唔介意留疤？」、「驚唔驚男朋友介意？」她才醒起「心理學家都有問過」。對於那些「點解」，她總是說：「我都唔知」、「唔知點講」，因為在她心目中，這是一道簡單的數學題，兩個數字本身已經夠說服力：「我真係覺得用0.5%死亡率可以換到90%生存率嘅話，好值得。」

阿甄說，為了說服心理學家，她「唯有用逆向思維」去想答案：「後尾我答，因為我而家唔捐嘅話，我會後悔，可能過多3、4年之後，我睇到啲咁上下嘅新聞，但嗰時可能已經結咗婚、生咗BB，可能已經有家庭，如果有家庭嘅話，你要我休息兩至三個月，或者有性命危險，我要對自己屋企負責任，我會有更加多負擔，可能幾年之後就唔會有（捐肝）呢個諗法。咁趁我而家年輕，我而家個狀況又未結婚，又未有BB，要負責嘅係爸爸媽媽，負擔少啲。就算呢份工做唔到，轉工都比較容易啲。呢啲係其中一啲因素。反而我係驚，如果我唔去做呢啲檢查，之後知道鄧女士就咁走咗，我會覺得後悔嘅心會更加大。」阿甄坦言，明白心理學家會擔心她的心理狀態不穩，但她其實從來沒有那些掙扎，「我心諗，我一定係唔使擔心嘅。」

阿甄最終過了心理學家的一關，在2017年4月13日捐肝給鄧桂思。由最初見醫生到入手術室，前後不過40小時。這場手術受到全城關注，倒是阿甄這個當事人，彷彿沒有將手術放在心上，「到而家……點講呢，你問番我啲細節，我都唔記得喇，正常人應該好記得，但我唔知點解我唔記得。」

就連入手術室的重要關頭，她都說得輕描淡寫：「（手術）都冇咩特別……佢（醫護人員）就咁同我講個手術有幾耐時間，跟住到時會同我麻醉，麻醉完之後唔知幾多十秒就會瞓著，你瞓醒已經係做完手術㗎喇。」阿甄指，她手術途中完全沉睡，一點意識都沒有，手術後醒來第一個反應，是「 原來都唔係好痛」。她笑言：「冇我想像中咁痛。我而家諗返起，其實可能嗰時麻醉藥未過，哈哈哈哈。」

除了家人、男朋友、幾個最要好的朋友及上司，阿甄沒有告訴其他人她捐肝的事，她亦以為別人不會知道。「初初諗住連Michelle（鄧桂思女兒）嗰邊都唔知，咁應該出面都唔會有咁多人知。」

<figure>
<img src="https://web.archive.org/web/20210712013054im_/https://www.hkcnews.com/news_新聞/hk-discuss/2017/04/鄭凱甄-爹-瑪麗醫院-20170421121600_165d_large.jpg" alt="">
<figcaption>阿甄的父母支持她捐肝救人，鄭太表示以女兒為榮。資料圖片</figcaption>
</figure>

阿甄一直都說，捐肝對她來說只是「好小事」，但她在醫院做檢查的時候，已經隱約知道這事對其他人而言並不簡單。「有時我出咗病房陪爸爸媽媽，啲姑娘會耐唔耐出嚟『裝』吓我係咪喺度。我問佢哋點解成日要『裝』我，佢哋話：『你而家係重要人物嚟㗎，你唔好周圍走，驚唔見咗你呀。』」

到她做完手術，陸陸續續收到大量的慰問卡、花束、果籃等，「（做完手術）嗰日好似收到梁振英……係咪梁振英呢？總之特首有張慰問卡，好似係秘書送過嚟嘅。另外仲有其他高官、人士，我都唔係好記得。仲有（瑪麗）院長嚟探我……仲有其他局長，因為我唔係好留意時事，大概聽過個職銜。爸爸話：『好犀利㗎呢個、呢個』……爸爸仲同我講：『其實上晒報紙喎，你知唔知呀？」佢哋話：『仲要係頭版呀！』」

<figure>
<img src="https://web.archive.org/web/20210712013054im_/https://www.hkcnews.com/news_新聞/hk-discuss/2017/12/鄭凱甄-20171230014015_1e11_large.jpg" alt="">
<figcaption>阿甄手術後收到朋友製作的相冊，內有很多網民為她打氣的留言截圖，令阿甄感動不已。何君健攝</figcaption>
</figure>

阿甄透露，有個醫生透過瑪麗醫院的公關給她一張卡片，表明願意義務幫她做除疤療程。「我都去過一次，跟住就冇去喇，因為疤痕對我嚟講真係冇咩問題，唔好嘥咗人哋心機，唔好浪費資源。」

還有很多市民送上心意卡，有人邀請她吃飯，有人表示願意載她出入醫院覆診，有人甚至寄上公司卡片，表示提供就業機會……「我覺得好誇張，香港有好多有心嘅人，唔係一定要捐贈器官，其實好普通你出番自己一分力，做到其他嘅嘢，我都覺得香港其實有好多有心嘅人。唔係話一定要做啲好偉大嘅事，純粹今次我做呢件事觸動到咁多人，有咁多關注。」阿甄將這些心意卡全部收藏好，但她沒有接受他們的好意。

上司、同事對她可有改觀？阿甄直言，沒太大分別，「佢哋有讚我勇敢。」阿甄笑指，她是公司唯一識用電腦的文員，公司很多單據、文件都是人手寫，而所有入電腦的文件都是由她處理，手術後一度依舊工作，後來才離職。


{{< video src="https://web.archive.org/web/20210712013054if_/https://www.youtube.com/embed/FSQxPGzSlXc" >}}


<figure>
<img src="https://web.archive.org/web/20210712013054im_/https://www.hkcnews.com/news_新聞/hk-discuss/2018/01/鄭凱甄-20180101161741_2ceb_large.jpg" alt="">
<figcaption>阿甄早前跟媽媽去韓國旅行，影相全不怕露出疤痕。她笑指：「媽咪叫我著啲短身啲嘅（衫），影啲突登露條疤痕出嚟嘅相。媽咪好鍾意，佢話呢啲係藝術嘅紋身。」。阿甄提供圖片</figcaption>
</figure>

社會大眾都讚阿甄勇敢，唯獨她始終不覺得自己有什麼了不起，至今生活態度和以前沒兩樣，「我真係普通港女嚟㗎咋。」

阿甄基層出身，現與做貨車司機的爸爸及待業的媽媽同住天水圍公屋，有一個弟弟已婚。她坦言，小時候沒有認真讀書，「係返學瞌眼瞓嗰啲，讀書又唔係好叻嗰啲。」她讀元朗一間band 3中學，不時逃學，宅在家中無所事事。阿甄喜歡台灣明星楊丞琳，會看她演出的偶像劇《流星花園》、《不良笑花》、《海派甜心》等，也愛看動漫《One Piece》。

「會考好似得一、兩分，仲要唔係中英數嗰啲分。我都知原校升唔到，開頭諗住讀IVE，已經交咗報名費定留位費，但放榜之後佢已經話唔收（我），我就唔知點算，因為我係0知識，唔知點做，我就返咗屋企等，等到咁上下，覺得唔得喇，我要搵學校，人哋準備要開學啦，我之後就讀港專，香港專業進修學校，讀會計。」最終港專亦沒有讀上去，她的學歷停留在Pre Year 1。

阿甄發過很多夢，也有很多興趣，但都僅得3分鐘熱度。「我冇一個固定志願，耐唔耐轉吓……我睇唔同戲，就會覺得自己第時會做嗰啲，譬如睇《衝上雲霄》會想做空姐，睇其他又會想做心理學家。」她讀中學時已經做兼職，在商場的短期遊戲攤位陪小朋友撈金魚，16歲便投身職場，第一份全職工作是嬰兒產品公司的文員，後來她轉過做推銷員，又做過運輸公司、環保公司的文員等，「最耐嗰份（工）做咗年幾兩年。」

「我都未搵到有咩人生目標，真係普通港女嚟㗎咋。初頭未知自己想做咩工，所以咪坐吓寫字樓先囉，但因為坐寫字樓悶，咪出去搵其他兼職，做吓收銀，可能鍾意講嘢，平衡番。」目前她做兼職收銀員，未有長工。

被問到人生有什麼成就，阿甄想了半晌才答：「冇特別成就……我砌過模型算唔算成就？」她向記者展示一段影片，片中是一間兩層高的公仔模型屋。阿甄說，那模型屋是她與媽媽一塊、一塊將組件砌合，傢俱也是她們親手用針線、膠水製成，「好複雜㗎……呢個真係成就！」


{{< video src="https://web.archive.org/web/20210712013054if_/https://www.youtube.com/embed/QJeewe9biLI" >}}


#### 至於捐肝是否算得上是一項成就，阿甄平靜地說：「我覺得係叫做做咗件好事。」事隔大半年，阿甄形容她目前的身體狀態已經「好返晒」，行得走得，不用戒口，唯獨是手術後一年內不宜懷孕，但她未有計劃結婚生仔，故不受影響。至於這場手術帶給她的生命感悟和沉澱？阿甄又再瞪大眼睛望著記者，輕聲說：「冇喎。」她坦言：「未搵到咩目標，順其自然啦。」

阿甄沒有將捐肝包裝成自身光環，在她的世界裡，幫人是那麼淡然、那麼理所當然的一件事。

<figure>
<img src="https://web.archive.org/web/20210712013054im_/https://www.hkcnews.com/news_新聞/hk-discuss/2018/01/鄭凱甄-20180101161754_1d79_large.jpg" alt="">
<figcaption>鄭太（左）讚女兒阿甄（右）乖巧、孝順，從小到大都願意聽父母的意見。阿甄提供圖片</figcaption>
</figure>

阿甄捐肝後3日，鄧桂思須進行第2次換肝手術、接受另一個屍肝移植，阿甄被問有否感到「白捱一刀」，她當時已明言不後悔。現在回想，阿甄仍肯定地說事件沒有打擊到她，「呢個本身都係風險之一，唔係得我有風險，嗰邊都有風險。最壞嘅打算，係我開咗刀，可能鄧女士已經捱唔住走咗，但嗰刀都開咗，（肝）冇得還番俾我，呢個係最壞嘅打算。至少有用得著我嘅地方，我已經覺得係好好，已經係好值得。」

外界的反應總是比阿甄的大，「嗰時啲醫生勁驚我後悔，驚我心情低落，成個團隊、心理學家走嚟搵我，好誇張。我話，你哋唔使擔心我㗎喇。」

至於其後揭發鄧桂思的遭遇涉及醫療失誤，阿甄亦沒有半句怨言，「就算佢唔係因為醫療事故所以有急性肝衰竭，我都係會去幫，我唔會因為佢係因為咩事而唔幫。有事嗰個係病人，我幫嘅唔係幫醫院，我嗰時咁諗，冇將兩件事連埋一齊諗。」

記者提到鄧桂思最終不治，她才一度流露黯然，「傷心㗎，始終都係人命，但係都知道佢喺短時間入面接受兩次換肝手術……」

阿甄覺得自己不擅辭令，有點害怕面對傳媒，但她佩服年紀輕輕的Michelle能冷靜應對眾多鏡頭，說話簡潔易明，覺得對方很厲害。鄧桂思過身，她較擔心Michelle，曾主動慰問對方。阿甄表示，她與Michelle一直保持聯絡，主要透過WhatsApp溝通，未有約出來見面。

#### 何以阿甄總是沒有丁點顧慮似的？她笑說：「可能我太單純、太蠢，諗唔到太深層次嘅嘢。人哋提我，我先至『係喎』咁囉，我懷疑係我蠢得濟。」記者問，生命中可有令她挫折、氣憤的事，她答：「我瞓一覺就唔記得咗。朋友話我EQ高。我話，我應該係善忘，唔係EQ高。其實我都唔知，我係覺得嬲嚟冇乜用，就無謂嬲。」

「港女」阿甄的成長和捐肝故事，讓人踏入2018年好好思考：

甚麼是聰明、甚麼是蠢；

甚麼是單純、甚麼是複雜；

甚麼是計算、甚麼是豁達；

甚麼是成就；

甚麼是快樂；

甚麼是人生。

猶豫的、擔憂的、疼痛的時刻，阿甄都沒有記在心上。2017年4月13日有10分鐘，她卻記得相當清楚。那是進入手術室前的10分鐘，醫護人員將她推到手術室外一間四四方方的等候室，然後走開，落得阿甄獨個兒在等候室內，鄭太在門外守候。阿甄記得，房間很冷，她躺臥在床上， 聽到手術室內「傾傾框框」聲音，知道醫護人員在手術室準備儀器、工具。她緊張得要命，於是在腦海中不斷播放香港組合ToNick那首出道作《T.O.N.I.C.K》：「傻得夠快活有貨熱血錯又怕咩喎／我信個世界無嘢難到我／就算傻／好過怨地怨天匿喺屋企齋hea白過／最尾怕咩無結果／起碼我做過」。

阿甄說：「首歌好熱血，總之係叫自己唔好後悔。」


{{< video src="//web.archive.org/web/20210712013054if_/https://www.youtube.com/embed/n0A775Eyfkw" >}}


相關新聞：

[訪問捐肝阿甄後記：看見一片冰心在玉壺](https://web.archive.org/web/20210712013054/https://www.hkcnews.com/article/9172/鄭凱甄-鄧桂思-捐肝手術-9174/訪問捐肝阿甄後記：看見一片冰心在玉壺)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712013054/https://www.hkcnews.com/aboutus/#subscribe)
