---
title: "明明變種可以救地球，你係都要屈我係怪獸"
date: "2018-02-04"
author: "讀者來論"
category: "眾說"
tags:
  - "吸煙"
  - "電子煙"
  - "戒煙"
url: "https://web.archive.org/web/20200923194507/https://www.hkcnews.com/article/9900/%E5%90%B8%E7%85%99-%E9%9B%BB%E5%AD%90%E7%85%99-%E6%88%92%E7%85%99-9900/%E6%98%8E%E6%98%8E%E8%AE%8A%E7%A8%AE%E5%8F%AF%E4%BB%A5%E6%95%91%E5%9C%B0%E7%90%83%EF%BC%8C%E4%BD%A0%E4%BF%82%E9%83%BD%E8%A6%81%E5%B1%88%E6%88%91%E4%BF%82%E6%80%AA%E7%8D%B8"
original_url: "https://www.hkcnews.com/article/9900/%E5%90%B8%E7%85%99-%E9%9B%BB%E5%AD%90%E7%85%99-%E6%88%92%E7%85%99-9900/%E6%98%8E%E6%98%8E%E8%AE%8A%E7%A8%AE%E5%8F%AF%E4%BB%A5%E6%95%91%E5%9C%B0%E7%90%83%EF%BC%8C%E4%BD%A0%E4%BF%82%E9%83%BD%E8%A6%81%E5%B1%88%E6%88%91%E4%BF%82%E6%80%AA%E7%8D%B8"
---

# 明明變種可以救地球，你係都要屈我係怪獸

  
 【撰文：柳臣】   
 ***作者喜歡寫作，網媒 [小心輕看](https://web.archive.org/web/20200923194507/https://www.facebook.com/kenyunghk/) 總編輯***

大家第一次聽變種呢個名詞應該就係X-Men入面，我地叫狼人、X教授做變種人。

係戲入面，狼人同X教授雖然係正派，但係處處受到排斥打壓，甚至受政府嘅追殺。

點解會有「排斥」？因為大眾對變種人的天賦能力不了解，所以產生恐懼。

點解要「追殺」？因為政府未遇過變種人，無得抄前例，唔識處理又唔知搵邊個揹飛。

唯有將「未證明到會危害」扭曲做「未知的危害」，冠上「變種」兩個字。明明班「變種人」可以拯救地球，都當你怪獸追殺咗先！

戲如人生，呢類情況香港都經常發生。你睇番前幾日政府吸煙與健康委員會放出嚟個條宣傳片都見到。


{{< video src="https://web.archive.org/web/20200923194507if_/https://www.youtube.com/embed/f5XWyJw2CoA" >}}


就算國際間已經有好多研究證明電子煙同加熱煙呢類新式煙草產品，比舊式傳統煙低危害多多聲。政府一於話之你，佢講到電子煙同加熱煙嘅時候，用嘅係「變種煙」，而唔係「改良煙」。

明明所謂嘅「變種煙」可以幫到煙民，都被你當怪獸，真係十足十X-Men。

X-Men比柳臣嘅啟示係，「變種」根本係妖魔化異類嘅敍述，變種人嘅煉成正正係政府通過文字上嘅再現建構出嚟嘅敵人。

直接啲講，妖魔化咗你之後追殺你，令佢可以借此避免咗認真去討論變得好唔好呢個問題。

因為無論戲裡戲外，理性討論說服人都唔係政府擅長嘅手腕，直接DQ你，咪最方便簡單完事囉！

正如之前我係 [〈食煙同J盧覓雪一樣，唔好噴到我就得〉](https://web.archive.org/web/20200923194507/http://www.vjmedia.com.hk/articles/2018/01/02/174757) 篇文都講過，鬼唔知食煙無益咩！但如果「變種」之後嘅加熱煙，係二手煙少啲，釋放嘅致癌物少咗，咁呢個「變種」就叫做「進化」啦！

有無「變種人」、「變種煙」根本係一個偽名題，「變種」之後好唔好？點樣令件事變得更好，先係值得探討嘅問題。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200923194507/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20200923194507im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
