---
title: "叫佢哋「親共派」，唔好再講「建制派」"
date: "2018-01-28"
author: "不才"
category: "眾說"
tags:
  - "建制派"
  - "親中派"
  - "Pro-establishment"
  - "泛民"
  - "民主派"
  - "DQ"
url: "https://web.archive.org/web/20210628175322/https://www.hkcnews.com/article/9772/%E5%BB%BA%E5%88%B6%E6%B4%BE-dq-%E6%B3%9B%E6%B0%91-9772/%E5%8F%AB%E4%BD%A2%E5%93%8B%E3%80%8C%E8%A6%AA%E5%85%B1%E6%B4%BE%E3%80%8D%EF%BC%8C%E5%94%94%E5%A5%BD%E5%86%8D%E8%AC%9B%E3%80%8C%E5%BB%BA%E5%88%B6%E6%B4%BE%E3%80%8D"
original_url: "https://www.hkcnews.com/article/9772/%E5%BB%BA%E5%88%B6%E6%B4%BE-dq-%E6%B3%9B%E6%B0%91-9772/%E5%8F%AB%E4%BD%A2%E5%93%8B%E3%80%8C%E8%A6%AA%E5%85%B1%E6%B4%BE%E3%80%8D%EF%BC%8C%E5%94%94%E5%A5%BD%E5%86%8D%E8%AC%9B%E3%80%8C%E5%BB%BA%E5%88%B6%E6%B4%BE%E3%80%8D"
---

# 叫佢哋「親共派」，唔好再講「建制派」

連周庭都被DQ，實在怒火難撳。戰幔經已拉開，不才忍唔住想講吓點同班賣港賊對打。

不才唔知道民主陣營有無公關。思維觀念傾向民主陣營嘅人，一般上都係鍾意做人最緊要夠「真」，公關呢家政治化妝術，好似同民主陣營有啲格格不入咁。之但係，香港市民有好多都係睇嘢睇表面，要攞到普羅大眾對民主陣營嘅認同，同埋要攞到呢批睇嘢睇表面嘅市民嘅手上一票，諗吓點樣由公關角度去捉心理同對手鬥過，不才認為都係好重要嘅嘢。

其他唔講，先講吓啲用詞。

<figure>
<img src="https://web.archive.org/web/20210628175322im_/https://www.hkcnews.com/news_新聞/hk-discuss/2017/10/建制派-20171019191620_c63a_large.jpg" alt="">
<figcaption>「建制派」，還是「親共派」才對？眾新聞資料圖片</figcaption>
</figure>

民主陣營依家通常叫對手做「建制派」，之前為咗統合主流民主派、進步／激進民主派、自決派、本土派、港獨派…民主陣營叫自己做「非建制派」。但係叫對手做「建制派」，呢個名實在唔得。

第一，香港哋有好多市民其實都係好保守嘅，佢哋覺得個制度係要保護住，佢哋最唔鍾意嘅就係啲人「搞亂檔」，所以個政府用公關技倆spin到「拉布」就等於「搞亂檔」，呢類市民就全部受晒。呢類香港市民，包括咗深藍、淺藍，同埋啲無乜特別政治立場嘅人，「親建制」對佢哋嚟講，係一個褒詞，如果你叫X賤聯、X賊會、X民黨呢啲做「建制派」，又或者叫陳XX、鄭XX、鄧XX呢啲扮中立扮持平嘅人做「建制派」，咁香港哋呢批鍾意和諧建制嘅市民，就自不然會揀佢哋啦。所以策略上，民主陣營應該改口，唔好再用「建制派」呢個名去稱呼對手，咁先至有大啲機會搶到啲淺藍同埋無乜立場嘅人啲票。

第二，「親建制」嘅意思，本嚟係要保住現有制度穩定不變，但依家呢批賣港份子，鬼係保住香港一直以嚟嘅制度不變！佢哋盲撐政府亂咁嚟，法治變人治，破壞晒香港政府以往做事有規有矩嘅傳統，亦破壞咗一國兩制之下香港人本嚟有嘅制度，佢哋啲衰嘢，唉，罄竹難書。不才認為，民主陣營應該解俾香港人聽（舉埋諸如DQ周庭呢啲經典事例去講），嗰班盲撐政府嘅人其實係「反建制」，而唔係「親建制」囉！民主陣營如果可以spin番轉頭，或者可以令到嗰啲鍾意停留喺good old days 嘅淺藍中年人醒番吓。

第三，「親建制」對唔少香港人嚟講係褒詞，「親北京」就介乎喺褒詞或者中性詞之間，但至於「親共產黨」，嘿嘿，不才肯定有唔少香港人都會由心底裡面唔鍾意（雖然佢哋未必會喺公開場合講到出口）。民主陣營稱呼對手做「親共派」，睇怕嗰批賣港親共份子都唔敢公開反擊話自己「唔親共」。只要民主陣營嘅人說話小心，唔好俾呢個無恥嘅政府有口實將來隨意DQ，咁不停稱呼對手做「親共派」、「親共派」，將呢個啱佢哋用嘅label貼番喺佢哋身上，「親共派」，就會俾更多香港人離棄，甚至唾棄。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628175322/https://www.hkcnews.com/aboutus/#subscribe)

---

![博客 | 不才](https://web.archive.org/web/20210628175322im_/https://www.hkcnews.com/uploads/avatars/af842997-ab5c-4861-86b1-480de98305eb.png?1344685171)

**博客 | 不才**

【不才・就是不才】學海無涯，回頭是岸。結果…
