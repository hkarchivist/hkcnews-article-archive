---
title: "2018守護香港的10個理由"
date: "2018-01-01"
author: "記者戴晴曦"
category: "眾聞"
tags:
  - "民 陣"
  - "民間人權陣線"
  - "元旦遊行"
  - "元旦大遊行"
  - "守護香港"
url: "https://web.archive.org/web/20220813184402/https://www.hkcnews.com/article/9166/%EF%BF%BD%EF%BF%BD%EF%BF%BD_%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-9166/2018%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD10%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/9166/%EF%BF%BD%EF%BF%BD%EF%BF%BD_%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-9166/2018%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD10%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 2018守護香港的10個理由

2018年1月1日，民間人權陣線舉辦「守護香港」元旦大遊行，大會稱有1萬人參加，警方指最高峰時約有6200人。選擇在新年由銅鑼灣遊行至政府總部的人，踏着堅定腳步，希望堅守核心價值、香港不要繼續沉淪。

上街的人，行出來都有理由、都有心願。他們，都是香港人。

<figure>
<img src="https://web.archive.org/web/20220813184402im_/https://www.hkcnews.com/news_新聞/hk-discuss/2018/01/元旦遊行-20180101202119_3254_large.jpg" alt="">
<figcaption>黃國才</figcaption>
</figure>

**黃國才（47歲）**

我要守護： 要守護嘅事實在太多，但最近會比較緊張一地兩檢，聽中央最近嘅發言，例如李飛嘅「一言九鼎」論，我覺得實在太唔講道理，覺得好多曾經被承諾嘅法治、一國兩制，都逐步崩壞。我昨晚倒數完返到屋企好夜，今朝都好攰，但都迫自己用15分鐘整好道具「割地賣港可恥」出嚟遊行。

我想香港： 維持原有嘅優質文化，例如對法律嘅尊重、行使遊行集會嘅自由。我是藝術工作者，過往習近平訪港、七一遊行，我都會透過行為藝術、用雕塑等抗議，將藝術融入政治，希望繼續好graceful咁作出反抗。

我曾經同朋友講「我去遊行，你嚟唔嚟。」佢答我：「如果贏就嚟，唔贏就唔嚟。」我覺得佢唔明咩叫堅持同希望，同中共打仗係要堅持好耐，唔係幾年就可以做到，可能到下一代都繼續打緊，睇下唔同歷史事件就會知。所以我而家仍然有希望，亦期望越來越多香港人會覺醒，並更理性咁部署反抗。

<figure>
<img src="https://web.archive.org/web/20220813184402im_/https://www.hkcnews.com/news_新聞/hk-discuss/2018/01/元旦遊行-20180101202105_23f9_large.jpg" alt="">
<figcaption>陳小姐</figcaption>
</figure>

**陳小姐（23歲）**

我要守護： 香港人享有嘅自由同法治。我平時唔太了解政局，亦唔算好熱衷政治，但都見到香港越來越荒謬，好多嘢都好匪夷所思，例如修改《議事規則》，以前覺得會有商有量，但原來一投票就通過晒，原來以前當成笑話睇嘅嘢，今日已經發生咗。其實我係咁啱搭電車過嚟先知道有遊行，亦有掙扎過係咪要參加，但最後覺得，如果我仲可以行到出嚟，就要嘗試下去做。

我想香港： 搵返力量。好多年輕人傘後都採取好消極嘅態度，覺得咩都幫唔到，我本身都以為大家已經唔care、無力感好強，我而家讀緊醫科都會覺得，自己將來只係一粒齒輪。不過，我都係走出嚟先知道，原來大家仲好關心呢個地方，從中搵番一股力量。我希望中央會見到，有班人係唔會咁容易認輸，你想贏都唔係咁容易。

<figure>
<img src="https://web.archive.org/web/20220813184402im_/https://www.hkcnews.com/news_新聞/hk-discuss/2018/01/元旦遊行-20180101215709_7ad2_large.jpg" alt="">
<figcaption>區晞旻</figcaption>
</figure>

**區晞旻（32歲）**

我要守護： 家園免受粗暴規劃。我係馬屎埔嘅村民，以耕田為生，但政府而家想收咗條村、破壞農地、破壞社區關係，將嗰到變成一個新市鎮。我一直都有參加呢類遊行，希望大家繼續關心東北發展計劃嘅議題，唔想自己屋企因為呢啲粗暴規劃而被破壞。

我想香港： 可以讓香港人生活得好啲。其實我希望可以唔使成日都咁嬲，面對無賴嘅政府，我覺得我哋要諗，究竟想要一個點樣嘅香港，之後去做啲嘢達至成功。譬如我好想保住屋企，就喺2010年成立馬寶寶社區農場、去遊行示威，雖然唔知最尾會唔會成功，但如果而家唔做就係零。

<figure>
<img src="https://web.archive.org/web/20220813184402im_/https://www.hkcnews.com/news_新聞/hk-discuss/2018/01/元旦遊行-20180101225458_d970_large.jpg" alt="">
<figcaption>鄧浩鋒</figcaption>
</figure>

**鄧浩鋒（20歲）**

我要守護： 香港嘅核心價值。作為社工系畢業生，會見到社會有好多不公義嘅事發生，例如綜援加好少。如果喺政治方面，就會見到DQ議員、修改《議事規則》，呢種不公義令到香港人越來越難行。

我想香港： 民意被政府接納。政府而家所謂幫市民係用把口講，冇咩實質嘢證明到。希望政府可以聽多啲民意，為市民做多啲，例如全民退保。

<figure>
<img src="https://web.archive.org/web/20220813184402im_/https://www.hkcnews.com/news_新聞/hk-discuss/2018/01/元旦遊行-20180101230348_2075_large.jpg" alt="">
<figcaption>退休公務員</figcaption>
</figure>

**退休公務員 （60多歲）**

我要守護： 法治。如果一個城市冇法治，就會連商業都搞唔好。香港已經變晒，司法、立法、學界，已經被滲透晒，而家完全係殖民方式統治。以學界為例，大學本身係講求獨立思考，但而家講港獨都唔得。

我想香港： 對香港其實冇咩期望。我哋嗰代讀好書，好彩就入大學，做天之驕子。唔好彩就自己捱下捱下，爬下爬下，做專業人士，咁都唔會差得去邊，但後生呢一代真係無啖好食，連想結婚生仔都買唔起樓，係一條絕路。但如果而家大家都唔出聲，就真係死梗，因為出咗聲，即使係比較微薄，但起碼可以令政府諗下。

<figure>
<img src="https://web.archive.org/web/20220813184402im_/https://www.hkcnews.com/news_新聞/hk-discuss/2018/01/元旦大遊行-20180101213626_10ba_large.jpg" alt="">
<figcaption>朱小姐</figcaption>
</figure>

**朱小姐（30多歲）**

我要守護： 香港嘅核心價值。我喺美國讀書，喺當地搵到工作，已經移咗民，但我仍然當自己係香港人，家人朋友亦依舊喺香港生活。雖然美國嘅華人仲會覺得香港好好，但我每次喺Facebook睇到香港嘅新聞，見到2017年嘅香港發生好多事，都會覺得好絕望。目前遊行係自己唯一可以做嘅嘢，之前暑假返嚟都有參加七一遊行，今次聖誕節返香港後，想帶埋小朋友嚟參加，希望俾佢感受下，知道香港發生緊咩事。

我想香港： 唔好咁快變成中國省市嘅一部份。雖然自己已經移咗民，但我仍然好關心香港，希望香港繼續撐到幾耐得幾耐。

<figure>
<img src="https://web.archive.org/web/20220813184402im_/https://www.hkcnews.com/news_新聞/hk-discuss/2018/01/元旦大遊行-20180101212752_83f2_large.jpg" alt="">
<figcaption>林小姐</figcaption>
</figure>

**林小姐（50多歲）**

我要守護： 公義。香港發生咗好多唔公義嘅事，例如DQ議員，我當時放工睇到新聞即刻拍枱大鬧，我哋選啲議員出嚟，佢哋犯咗咩大錯？點解要DQ佢哋？當時覺得好無稽，從來都未試過講咁多句粗口、咁大個女未試過一日咒咁多人。經歷完情緒發洩後，作為愛香港嘅市民，我覺得要繼續走出嚟，守護公義同香港，所以我為咗參加遊行，噚晚冇出去倒數，好早就瞓咗。

我想香港： 繼續守護公義。作為基督徒，我相信上帝係公平公義，為香港帶嚟恩典。我同時會繼續鼓勵其他失意嘅基督徒，喺大家灰心嘅時候，繼續走出嚟守護公義。

<figure>
<img src="https://web.archive.org/web/20220813184402im_/https://www.hkcnews.com/news_新聞/hk-discuss/2018/01/元旦遊行-20180101221452_1e76_large.jpg" alt="">
<figcaption>黃同學</figcaption>
</figure>

**黃同學（11歲）**

我要守護： 唔俾「一地兩檢」係香港實施。我平時放學會經過反對「一地兩檢」嘅街站，知道「一地兩檢」會容許內地公安入嚟香港執法，違反《基本法》，令我覺得好嬲、好唔合理，所以自己想參加遊行反對，叫媽媽帶我嚟參加。參加遊行起碼出過嚟做過嘢，令自己唔會後悔。

我想香港： 香港嘅問題由香港警察處理，唔應該由其他機關執法。我希望大個成為立法會議員，可以代表香港人審議法例。

<figure>
<img src="https://web.archive.org/web/20220813184402im_/https://www.hkcnews.com/news_新聞/hk-discuss/2018/01/元旦大遊行-20180101225339_2508_large.jpg" alt="">
<figcaption>譚加玲</figcaption>
</figure>

**譚如玲（63歲）**

我要守護： 香港不被共產黨控制。我覺得共產黨好得人驚，喺我哋心臟地帶、九龍搞一地兩檢，如果係咁，你做咩都得啦。我一聽到就好憎林鄭月娥，一見到政府講嘢就好嬲。我喺雨傘運動之前已經開始參加遊行，每一次示威活動我都會嚟，因為好驚有一日再冇機會出聲。

我想香港： 政府可以好似太陽光照一樣，溫暖、公正；有錢又照，無錢又照。希望香港地，有嘴巴講嘢嘅官，唔好睜大眼講大話。

<figure>
<img src="https://web.archive.org/web/20220813184402im_/https://www.hkcnews.com/news_新聞/hk-discuss/2018/01/元旦遊行-20180101223558_2606_large.jpg" alt="">
<figcaption>Abby</figcaption>
</figure>

**Abby（70後）**

我要守護： 一國兩制。其實之前冇參加呢啲活動，以前我唔理政治，覺得啲人好麻煩。不過近期見議員被DQ，我哋選出來嘅人，一句話唔合法就DQ，加上遲啲國歌法，擔心隨時俾人拉，面對呢啲情況好傷心同無奈，連最基本嘅發聲自由都無埋。所以自己之後慢慢醒覺，覺得如果唔行出嚟就會慢慢被滅聲，就連小朋友都會不停被洗腦。所以想帶埋小朋友嚟，俾佢哋有多啲認識。

我想香港： 團結。希望香港人可以行出嚟，行得一次得一次，因為將來政府可能用好強硬嘅方法，到時連行出嚟都唔得。
