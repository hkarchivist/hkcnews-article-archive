---
title: "【區已完？】辭職柴灣素人　回望議會工作嘆心力交瘁　職能被架空冀社區自救"
date: "2021-08-22"
author: "記者周滿鏗"
category: "眾聞"
tags:
  - "DQ區議員"
url: "https://web.archive.org/web/20211026022433/https://www.hkcnews.com/article/44625/dq%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-44625/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/44625/dq%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-44625/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【區已完？】辭職柴灣素人　回望議會工作嘆心力交瘁　職能被架空冀社區自救

政府七月初放風稱會DQ區議員兼追討百萬薪津，引發民主派區議員骨牌式辭職，至今256個議席已懸空。當中有人選擇不辭職，繼續留守；有人選擇離開，但延續社區工作；亦有些素人區議員僅接觸議會工作年半，便覺得意興闌珊，黯然離場。

2019年區議會選舉，俗稱「柴小杏」的柴灣、小西灣、杏花村等十二地區選區的民主派候選人，曾經組成「柴灣起動」互相抬轎助選，這些選區過去大部分都偏向建制，上屆只得三名民主派區議員，然而，一場反修例運動令「柴灣起動」十二人全部成功當選。

眾新聞訪問了兩名已辭職的柴灣素人區議員謝妙儀和吳卓燁，在這個港島最東邊的一偶、傳統建制陣營「泛藍」的地區，兩人回望過去一年半議會和地區工作，直言疲累、無力和心淡，甚至坦言覺得區議員沒有作為，辭職後會另覓新路向。他們希望，沒有區議員之後，街坊要學懂得自救，自行處理社區事務。

<figure>
<img src="https://web.archive.org/web/20211026022433im_/https://www.hkcnews.com/news_新聞/hk-discuss/2021/08/吳卓燁-謝妙儀-DQ區議員-20210822010328_10a2_large.png" alt="">
</figure>

### 興民謝妙儀︰愈做愈挫敗　恩師被捕萌去念

謝妙儀是興民區前區議員，在7月初宣佈辭職，之後她忙於執拾議員辦事處，七月尾已正式「交吉」。訪問當天，她剛從東區區議會回來，處理完議辦的申報開支。

謝妙儀自小住柴灣興民邨，數年前因關注領展將興民商場變賣一事，成立了興民商場關注組「山民主義」，當時在附近選區的區議員徐子見得悉後，積極勸說謝妙儀落區參選，由社區關注組到區議員，一路走來，徐子見可謂她的前輩恩師。

謝妙儀說，畢業後抱有「天真的想法」，單純「想幫人」便投入社工行列，後來參選區議員，「可能啱啱一上任初期，大家都抱住一個破釜沉舟態度，諗住都可以喺中間做個制衡，令到各部門溝通迅速啲。」她曾經這樣期盼著。

她之所以對於區議員有期盼，少部分因為受到徐子見的影響，「上任之前可能天真啲，可能覺得凝聚到啲力量，部門都會正面回應你」、「因為佢（徐子見）個人好正面，佢都Keep住不眠不休做佢嘅工作，佢覺得區議員係無用之中都算有啲用。」

「但試完，唔係喎，真係無咩用，無人聽我講野嘅。」為甚麼無用？謝妙儀認為，對區議員最大打撃是來自政府部門「架空」區議員職能，「本身性格入世未深，有好多不切實際的期望，經歷咗好多先發現無用，部門無當大家係區議員。」

她舉例一些地區議題如：建議在區內增加泊車位、改善保母政策、地區衛生情況等，向部門提交了不少文件，但最終只換來一紙官腔回覆，「我每入一份文件，得返的回覆係直接Skip咗我的問題，答返佢官網上的答案，咁我鑽研咁多建議出來，都得唔到有誠意的回覆，就會好心淡囉。」

她慨嘆自己的影響力不如一些政治明星，形容名銜上是「區議員」，實際上只是一名「市民」。她又舉例，早前由落選區議員陳振彬領頭的「全港社區抗疫連線」，在港島區多個地方掛橫額，呼籲市民接種疫苗，而多幅橫額都附上多名2019年區選落敗的建制派頭像，位置和展示日期亦獲地政總署特別准許，「咪親疏有別囉，即係都唔使畫公仔畫出腸......如果係佢哋（建制派）嗰邊，佢哋點做都冇問題；我哋呢邊（民主派）嘅話，點做都有問題」。

<figure>
<img src="https://web.archive.org/web/20211026022433im_/https://www.hkcnews.com/news_新聞/hk-discuss/2021/08/謝妙儀-DQ區議員-20210820213328_236e_large.jpg" alt="">
<figcaption>興民選區前區議員謝妙儀。</figcaption>
</figure>

除了與政府部門交涉，在地區上與街坊接觸也處處碰壁，本身是社工的謝妙儀，一開始打算以社工方式「做區」，「一開始係『以和為貴』，可以溝通就盡量溝通下先嘅，頭一兩個月真係社工到不得了」

「『你咁做唔啱㗎喎，唔可以咁㗎喎』，一開始係咁嘔心地說話；然後第三個月，『喂你搞乜嘢』，『咁你要唔要啊？咁惡態度，真係幫唔到你』，之後真性情開始表現出嚟，但都係要對方態度差，先會咁樣講。」事實上，從謝妙儀的Facebook專頁可見，她不時反駁網民的留言，而上任後第3個月，她就因為拍攝街坊聚賭問題，期間被襲擊不適送院。

謝妙儀直言，地區工作是會愈做愈燥底。是個人性格問題？還是街坊太難頂？她又再舉一個明顯的例子，在興華（一）邨美華樓地下有一所幼兒學校，房署數年前在校外加設了四張長椅，引來不少人士聚集吸煙、飲酒，有街坊和家長投訴，於是她發起一人一信，向房署要求搬走長椅，結果數月後，物業辦事處發通告稱，因應疫情為使公眾保持適當距離，將座椅重置分散至不同位置。但事件引發一批不滿的長者到她辦事處外抗議投訴，甚至拉起「有破壞無建設」、「天理何在，還我設施」等橫額，她認為幼稚園校方是事件中持份者，但沒出來為她說話，感到「過橋抽板」。這些備受謾罵的經歷令她不是味兒，「唉，點解所有『屎』都我食？」

<figure>
<img src="https://web.archive.org/web/20211026022433im_/https://www.hkcnews.com/news_新聞/hk-discuss/2021/08/DQ區議員-謝妙儀-20210820223047_d535_large.png" alt="">
<figcaption>重置座椅事件後，有不少長者到議辦外抗議。謝妙儀Facebook</figcaption>
</figure>

記者反問，她會否參考徐子見的做法，選擇包容？「過份嘅包容令到我自己好辛苦，心入面都唔係咁諗嘅時候，點解仲要花額外嘅精力去包容所有人，邊個包容我？我決定放開一部分，你鍾意點就點，我會好受啲囉。」

在工作上遇到挫折的同時，今年三月，亦眼見徐子見因初選案而被還押，不得保釋，她當時就萌生了辭職的想法，「因為我眼中徐子見，真係和平過和平鴿嘅人」、「我認知中，佢唔會有事掛.......」、「真係無嘢係無可能，佢想剷除你，一嘢就得。」她與其他區議員商量後，決定先審時度勢，先繼續留任。

直至6月尾、7月初政府不斷向傳媒放風，一開始消息指DQ近170名區議員，之後再「加碼」稱若被DQ，會追薪上任以來百多萬薪津，到最新又改口稱只追討5月至今的薪津。謝妙儀慨嘆道，當時經歷議員生涯中甚為煎熬的日子，「呢樣嘢係令到人哋好煩呀真係，好攰呀，如果你自己抗壓力低少少你做到好鬼......唉，好似每日都受緊一啲威迫威嚇，不如早啲了結咗佢。」

從「做區」的挫敗感，到看見同事兼恩師入獄，自言本身性格消極的謝妙儀，這一年半的工作和經歷，徹徹底底被打沉。今年七月初，大批區議員骨牌式辭職，她沒什麼懸念下也決定辭職，同時亦擔心追討薪津的傳聞若屬實，她必然破產，影響她社工的牌照。

> **4萬3（元薪金）做個議員唔係太做到野，反而2萬5做個社工，但做啲貼地嘅野，我傾向做個貼地嘅社工多啲，呢份工你感受到自己價值多啲。**


她留下給街坊居民的，是較早時在工作報告的「錦囊」，寫上日常求助或投訴用的電話和程序，冀街坊在沒有區議員下，仍能夠自救。

至於將來，謝妙儀表示短期內不打算離開香港，會嘗試找回社工的工作，在履歷寫上「區議員（2020-2021）」。

<figure>
<img src="https://web.archive.org/web/20211026022433im_/https://www.hkcnews.com/news_新聞/hk-discuss/2021/08/DQ區議員-謝妙儀-20210820222251_20a6_large.jpg" alt="">
<figcaption>Anna在今年4月的工作報告留下了贈給街坊居民的「錦囊」，寫上互助委員會、電話1823用途等資訊。謝妙儀Facebook</figcaption>
</figure>

### 環翠吳卓燁︰自覺無助乏力　表現交街坊定奪

在鄰區環翠選區、7月初辭職的吳卓燁，雖未至於謝妙儀般的絕望，但對於區議員職能有很大制肘，也有同感。

<figure>
<img src="https://web.archive.org/web/20211026022433im_/https://www.hkcnews.com/news_新聞/hk-discuss/2021/08/吳卓燁-DQ區議員-20210820213805_1e98_large.jpg" alt="">
<figcaption>環翠選區前區議員吳卓燁。</figcaption>
</figure>

相約吳卓燁在環翠商場的一間餐廳，甫坐下，他很純熟地叫來侍應點餐，並娓娓道來他過去一年半的地區工作。談到街坊求助個案，吳卓燁總會想起一些極端例子，例如有街坊向他投訴，長年買六合彩不中獎；凌晨有噪鵑鳴叫，街坊誤以為是工程聲投訴；又有街坊向他投訴，見到有人在大堂賣毒品，要求處理，均叫他哭笑不得，認為大部分求助個案，區議員都只能作中間人轉介，實際幫不上忙。 **「議員又唔係緝毒犬，唔係做刑事野，我又唔可以罵叉佢，卸個波俾佢又罵叉返我，有陣時會覺得呢啲位好無助，無乜力。」**

今年25歲的吳卓燁自小住在環翠邨，本身在媒體任職影像編輯，2019年因反修例運動選擇落「白區」競爭，以免建制派自動當選。剛上任便遇上世紀疫情，吳卓燁很記得，去年疫情初期一次派口罩的經歷，當時他收到一批口罩，打算區內居民派發，但為免長者提前排隊，他決定在派發前半小時始公布地址，期間造成了不少混亂，結果事後他在社交媒體致歉， [並發文](https://web.archive.org/web/20211026022433/https://www.facebook.com/wantsuipeter/photos/193240458729357/) 稱：

> 「我只係一個區議員   
>  我唔係一個口罩供應商   
>  搵到口罩派又唔滿意   
>  搵唔到口罩又唔滿意」   
>    
>  「如果各位環翠街坊   
>  嚟緊四年對我有任何唔滿意   
>  千萬唔好投我一票   
>  同時間   
>  亦唔好要唔好拎經我手派嘅種種東西   
>  有骨氣的話，請去民XX工XX攞！」

他形容，大眾往對區議員的想像，是那種西裝骨骨、風度翩翩的有識之士，「你一定係好溫柔嘅人來，你唔可以爛口，呢個對於我來講係一個壓力囉」、「搵到你有求必應，係以往區議員的刻板印象」

吳卓燁身形高大微胖，帶住一幅黑框眼鏡，他記得試過幾次做街站時身穿T恤、短褲和波鞋，有街坊認為顯得不成熟，私底下會勸告他穿得端莊點，但他更希望擺脫這種束縛，「我覺得你唔好用衫褲去評論個人做成點。」

之後有街坊求助，他總會向對方說：「唔好覺得我有求必應，我最多轉介你個情況俾部門，部門俾咩決定你，都係靠你點同部門講。」

<figure>
<img src="https://web.archive.org/web/20211026022433im_/https://www.hkcnews.com/news_新聞/hk-discuss/2021/08/DQ區議員-謝妙儀-吳卓燁-20210820224433_aebe_large.jpg" alt="">
<figcaption>2019年區議會選舉，「柴小杏」十二地區選區的民主派候選人組成「柴灣起動」互相抬轎助選，全部成功當選；如今，只剩兩人未有辭職。圖中手拿麥咪風者為吳卓燁，右為謝妙儀。吳卓燁Facebook</figcaption>
</figure>

他提到，過去前任的區議員龔栢祥，在區內見其橫額多過見到其真人，他說希望自己不會做得較前任差，如今離開了崗位，他自覺過去一年半任期的表現如何？

> 我一開頭個諗法唔想差過龔栢祥，但又覺得Push得自己太緊......我覺得自己做得中規中矩，好與唔好，交俾街坊定奪。


被問到任內可有印象深刻或開心的事，他一時答不出來，淡然道：「無咩特別大單嘢發生，我都當贏，我覺得無風無浪，已經係相對開心的事。」但他斷言，就算早前沒有辭職的話，也只會完成今屆任期，不會連任。「有時攰到自己私人時間都無埋，我由一至日全天候做嘢，我連自己陪朋友、屋企人，搵自己想做嘅嘢時間都無，感覺成個人好悶，有種好厭悶嘅感覺。」

於是當政府放風稱DQ區議員的消息一出，吳卓燁直言衡量風險後，因不想永久留有破產記錄，影響日後事業，決定辭職。吳卓燁說：「我相信靠嚇成份居多，但如果唔係靠嚇，真係『兜野』斬落來，真係承受唔到。」

吳卓燁續稱，辭職當刻確實有鬆一口氣的感覺，但隨即又要擔心區議員的身份，或影響到自己的將來，「一來就人工，之前咁高人工，依家做份萬幾二萬，（僱主或會問）係咪對你唔住啊？第二就係政治立場，你請個區議員，你唔驚死啊？ 」但他表明，現階段不會移民或離港。

<figure>
<img src="https://web.archive.org/web/20211026022433im_/https://www.hkcnews.com/news_新聞/hk-discuss/2021/08/吳卓燁-DQ區議員-20210820213547_196e_large.jpg" alt="">
<figcaption>Peter辭職後，續租議辦至八月底，逐步清理和「交吉」，議辦內有一隻小貓正等人領養。周滿鏗攝</figcaption>
</figure>

在這大時代下的香港人，共同經歷了接近兩年的風風雨雨，兩人如今離開「區議員」的身位，這三個字對於他們來說，又有什麼意義？

「你會唔捨得同街坊、社區的關係，唔捨得個習慣、做嘢的工作節奏，人、情、事，乜都有。」吳卓燁自言一生人之中，能夠當選區議員，已是一件光榮之事，「我覺得我哋辭職，係惡化嘅開始，定係逆轉嘅開始？我相信將來條路係難行咗，政府同市民嘅關係惡化，究竟會走得幾差，我都唔特別去理，唯有睇下佢點衰。」

> **做人來講係要樂觀啲，關關難過關關過，香港人打逆境波係好。**


在逆境中保持樂觀嗎...？謝妙儀說，記得數個月前，一次厚面皮的經歷。

有街坊伯伯向她求助指天花滲水，她說，假若能夠證明天花防水層已過期失效，房屋署應該負責跟進，但房署和管理公司因應疫情，遲遲大半年未有繼續跟進情況，「（管理公司）好過份，由上任一開始，就唔同問題send email，但就無official書面覆返我，一封都無覆過，我就好㷫，㷫咗一年」於是今年3月， [她和議員助理到申訴專員公署和房署](https://web.archive.org/web/20211026022433/https://www.facebook.com/Tsemiuyee/videos/288753369297239/?__cft__[0]=AZV9X602Sip4vNbDYyZ9-OyQkkbP48IUH9JqVNr3FzG7dIC9c-ebVbVihCWFdXnqEIhYBfLpS6A8FlVHCY6rzwi53j6M5mxbhOPsIUlOIWc_nMgkcpPoMzVjp9RLgLPwgDAYrBmNV8reSyJy1ctS3r96PeEnhy4tRHWIwenSy3zGOQ&__tn__=%2CO%2CP-R) 投訴部門處理相關求助進度緩慢，前一天還向各大媒體發採訪通知，但當天只得她一人出現。「房署總部職員問我來做咩？笑我『哈哈，你啊？自己啊？』我個次自己拎住支咪，俾個cam同事影住我，我喺到講嘢，我本身面皮真係好薄......」但出乎意料的是，大廈管理公司翌日致電伯伯，馬上安排鋪設防水層。

> 就係做咗先，結果係點無人知。


謝妙儀眼中的區議員工作發揮有限，但歷史紀錄了，這份工作曾經給予過她勇氣。「我覺得（區議員）係一樣歷史，我曾經做過嘅嘢。」

<figure>
<img src="https://web.archive.org/web/20211026022433im_/https://www.hkcnews.com/news_新聞/hk-discuss/2021/08/謝妙儀-DQ區議員-20210820213053_a156_large.jpg" alt="">
<figcaption>訪問當天，傾盆大雨，Anna撐住徐子見留給她的一把傘，上面印有「風雨同路」四字。周滿鏗攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211026022433/https://www.hkcnews.com/aboutus/#subscribe)
