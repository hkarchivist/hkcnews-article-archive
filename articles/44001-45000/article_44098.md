---
title: "【專訪】本土藝術家黃國才離港：我係逃避共產黨，我唔會再返嚟，除非香港光復"
date: "2021-08-06"
author: "記者莊曉彤"
category: "眾聞"
tags:
  - "臺灣"
  - "中華民國"
  - "台灣"
  - "藝術家"
  - "黃國才"
url: "https://web.archive.org/web/20211203004624/https://hkcnews.com/article/44098/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-44098/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/44098/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-44098/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【專訪】本土藝術家黃國才離港：我係逃避共產黨，我唔會再返嚟，除非香港光復

2019年10月曾應邀到維也納出席TED Talk講抗爭運動、今年初被《大公報》點名的本土藝術家黃國才（Kacey），本周二（3日）公開已身在台灣的消息。他當晚接受眾新聞訪問說：「我追求百分之一百嘅表達自由。」

呼吸著自由的空氣，最先想做的藝術作品是甚麼？「我做咗啦，啱啱今朝（周二）發放咗。」黃國才當日早上在Facebook發佈一段黑白色調的音樂影片告別香港，片裏的他穿著黑色長褸，唱起《We’ll Meet Again》，其中一段是他在空蕩蕩的工作室獨自起舞。黃國才說，那段影片其實是在台灣隔離期間在酒店裏剪的、歌是在酒店錄的、手風琴也是在酒店彈的，全部「Made in Taiwan」。

「大熱天時著住黑衫，喺度暴曬，你如果細心睇條片，我隻手係流晒汗，哈哈。我想展現一種，可能我老香港，我走，我哋都可以走得好優雅。」不過，黃國才說不想美化自己是「移民」：「我係逃避共產黨。我唔會再返嚟香港，除非香港光復。」


{{< video src="https://web.archive.org/web/20211203004624if_/https://www.facebook.com/plugins/video.php?height=314&href=https%3A%2F%2Fwww.facebook.com%2Fkacey.wong.319%2Fvideos%2F1781614162046092%2F&show_text=false&width=560&t=0" >}}


### 國安法通過前曾言留港　初選案後萌去意

51歲的黃國才，自2011年活躍於抗爭現場，2019年反修例運動期間更多次「角色扮演」。早在百萬人遊行前，2019年4月28日，民陣一次13萬人的遊行，黃國才就打扮成內地公安，推著流動監獄，上寫「HK→CN」，揮舞警棍「威嚇」途人。2020年國安法通過前夕，黃國才接受眾新聞訪問說：「藝術係幽默嘅預言，我哋嘅未來其實喺大陸已經發生緊。條紅線任佢扯，如果要諗條紅線，就無得做。」他當時還笑言黑名單條隊很長，輪不到自己，但形容已做好被控的準備。

一年多過後，從沒想過離開香港的黃國才到了台灣，回不來了。

「我覺得當日嘅自己係好準確、無錯嘅，因為戰爭係一種不停unfolding嘅狀態，情況就好似一條手巾仔包住一啲嘢，你不停打開佢，每次打開一塊布嘅時候就見到新嘅嘢。你要keep住update，不停觀察打開之後有咩出咗嚟，你去剖析下一步應該點做，做好自己嘅戰略情報。而家香港人每日嘅生活係咁樣，朝早起身打開電話即時睇吓有無啲自己識嘅人被人捉咗、走咗，或者被人凌虐，好痛苦喎大佬。」

「作為一個藝術家係好多感情，但同一時間我唔單只係一個藝術家，要講戰略、睇數據、monitor住發生咩事。」黃國才直言，今年2月初選案53人被捕令他萌生去意，看著數以萬計票投選出來的代議士被捕、未判先囚，他認為是法制崩壞的象徵。然後還有唐英傑案不設陪審團，司法覆核亦都失敗。「數據話畀我聽真係要撤離，情感當然話畀我聽要留守。但係，喺情感同數據度，喺呢種文化戰爭嘅狀態，必需要相信數據。」

<figure>
<img src="https://web.archive.org/web/20211203004624im_/https://hkcnews.com/news_新聞/hk-discuss/2019/04/逃犯條例-反引渡修例遊行-遊行-20190428200304_239b_large.jpg" alt="">
<figcaption>黃國才（右邊舉棍者）在2019年4月28日打扮成內地公安參與遊行。資料圖片</figcaption>
</figure>

### 申請往台一周後被《大公》點名　嘆港「寧左勿右」

黃國才去意已決，向台方申請「就業金卡」，孰料大約一個星期後，就被《大公報》在 [頭版文章](https://web.archive.org/web/20211203004624/http://www.takungpao.com.hk/news/232109/2021/0317/563831.html) 點名，形容他在外地展出「美化違法『佔中』及黑暴的大量圖片」，令黃國才感到被捕、被控的風險增加。他續說，香港言語治療師總工會的《羊村》系列，先後於去年12月、今年3月被文匯大公批評，然後工會5人就於上月被捕。工會正副主席現被控串謀刊印、發布、分發、展示或複製煽動刊物，還柙至8月30日再訊，這令黃國才更相信離開是正確的。

黃國才說：「佢表面上話（國安法）只會影響一小撮人，唔會追溯過去，但你睇番啲數據，就不停話畀你聽：專係針對過去，專係報復嘅，唔講幾時訂立國安法嘅，結論就係黨報治港。」

黃國才於2011年曾製作一隻草泥馬聲援中國內地藝術家艾未未，今天他自己作為藝術家亦都要逃離共產黨。相較之下，黃國才覺得：「瘋狂過艾未未（的情況）啊，而家香港係跳『左舞』。著黑衫打羽毛球個case（指港隊羽毛球選手伍家朗穿無區旗的黑球衣出戰奧運賽事，被民建聯穆家俊批評），而家『寧左勿右』，去篤灰、無嘅都話有嘅，爭功去表演效忠，你話大陸有無咁樣？無呀嘛，因為大陸已經全部控制晒，大家都習慣咗共產黨嘅存在，你要做生意、要升學、要搵工，加入共產黨啦，唔使好變態咁搞一種文革式嘅批鬥，但香港就唔係。」

<figure>
<img src="https://web.archive.org/web/20211203004624im_/https://hkcnews.com/news_新聞/hk-discuss/2021/07/煽動刊物罪-羊村繪本-香港言語治療師總工會-20210723205026_1c9e_large.jpg" alt="">
<figcaption>香港言語治療師總工會出版《羊村》被控。眾新聞製圖</figcaption>
</figure>

### 100%自由　隔離酒店剪片告別香港

離開香港前一星期，他在鴨脷洲工作室外的海邊取景，拍下告別香港的音樂影片《We’ll Meet Again》。「大熱天時著住黑衫，喺度暴曬，你如果細心睇條片，我隻手係流晒汗，哈哈。我想展現一種，可能我老香港，我走，我哋都可以走得好優雅。」拍攝完成後，黃國才登上前往台灣的航班，直到14天隔離結束才對外公布消息——在個人Facebook發布《We’ll Meet Again》音樂影片。

黃國才說：「我想去一個專業嘅地方做我自己鍾意嘅藝術，我就係想要100%嘅言論自由、藝術表達自由。」當被問到抵台後最先想做的藝術作品是甚麼？「我做咗啦，啱啱今朝（周二）發放咗，似乎好成功，好多人鍾意。嗰條片啊，我喺隔離酒店度剪㗎；嗰條片首歌，我喺隔離酒店錄㗎；彈嗰個手風琴，我都係喺台灣嘅隔離酒店彈㗎。Made in Taiwan。」

影片周二公開後，引來數以百計的分享。「睇番嗰啲留言，睇到我喊，好多學生話多謝我，我都唔記得佢係邊個。」黃國才有點吶喊似的續說：「我唔係孤獨㗎！雖然有啲人話你做呢啲抗議行為左膠到不得了、無用嘅，但係其實唔係喎，好多人覺得有用喎，佢笑吓都好啊，或者抒發咗個情感都好啊，情感係要抒發。」

<figure>
<img src="https://web.archive.org/web/20211203004624im_/https://hkcnews.com/news_新聞/hk-discuss/2021/08/黃國才-台灣-藝術家-20210806232339_1f1c_large.jpg" alt="">
<figcaption>離開隔離酒店走在台北街頭，黃國才仍未敢相信。受訪者提供</figcaption>
</figure>

### 到了自由的地方　發聲更多

黃國才笑言，去到台灣連底褲在哪裏買都不知道，但得到當地一些藝術家朋友的照應，非常感動，感到自己並不孤單。他又認為，肉體雖然離開，但不代表無法繼續在網上或其他渠道發表作品，「我覺得好有趣嘅，大家好似覺得我死咗……大家唔覺得我去咗自由嘅地方，到時發聲發得仲多，哈哈。」他透露，8月份在英國會有兩個展覽。

在酒店的14天隔離結束後，黃國才走在台北街頭，他說好想大叫：「我終於自由喇！！！」他形容心情好興奮，以為自己在發夢。然後在搭的士去台中的路上，看到黃耀明被捕、被廉署起訴選舉舞弊的新聞，「嘶……啊，心情由好興奮嘅狀態撻落去谷底。」他說，載他的女的士司機，得悉黃耀明的消息後也潸然落淚，令他感覺台灣人具同理心。

黃國才說不曾想過移民台灣，亦糾正說現在不是移民，「我係逃避共產黨，你點可以美化佢。我唔會再返嚟香港，除非香港光復，otherwise我唔再返嚟香港。」他最後引用《論語》「禮失求諸野」來形容：「而家香港人就帶住佢哋心目中嘅香港，去唔同嘅『諸野』，活出香港，文化將會就係咁樣保存落去。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211203004624/https://hkcnews.com/aboutus/#subscribe)
