---
title: "【專訪】敢言校長戴德正：世界永遠屬於年輕人　寄語當權者廣納異見聲音　「清一色唔係好事」"
date: "2021-08-11"
author: "記者鄭啟智"
category: "眾聞"
tags:
  - "教協解散"
  - "戴德正"
  - "聖公會鄧肇堅中學"
url: "https://web.archive.org/web/20220816124831/https://www.hkcnews.com/article/44234/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-44234/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/44234/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-44234/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【專訪】敢言校長戴德正：世界永遠屬於年輕人　寄語當權者廣納異見聲音　「清一色唔係好事」

**在教育界風高浪急之時，灣仔區校長聯會主席、聖公會鄧肇堅中學校長戴德正退下火線。退休在即，他依然敢言。**

**教育界不斷受壓，戴德正認為政府將教育界當作「代罪羔羊」並不公道。他直言，若非教師緊守崗位，對學生說之以理、說之以情，情況肯定更差。當局不再與教育界有商有量，戴德正寄語當權者向已故美國總統林肯學習，廣納異見者的聲音，強調聽取意見「清一色唔係好事嚟嘅」。**

**通識科改制成公社科，教學空間收窄，但戴德正寄語同業，教育是「以生命影響生命」，在知識傳遞以外，身教同樣重要，不會受改制左右。**

<figure>
<img src="https://web.archive.org/web/20220816124831im_/https://www.hkcnews.com/news_新聞/hk-discuss/2021/08/中學校長-戴德正-20210810201355_518d_large.jpg" alt="">
<figcaption>聖公會鄧肇堅中學校長戴德正。鄭啟智攝</figcaption>
</figure>

### 教育界成「代罪羔羊」不公道

近年教育界置身政治風眼，疫情下學校面對前所未有的挑戰。執起教鞭37年，戴德正坦言過去兩年最艱難，形容近年社會環境變化急速，教育界面對的是社會問題而非教育問題。反修例運動期間，戴德正曾開腔指政府將教育界當作「代罪羔羊」，他受訪時強調當局此舉並不公道，又反問政府兩年來有否處理真正的社會問題和核心矛盾。

> **好坦白講，如果唔係大部分教育界同工，都穩守自己崗位，向學生說之以理、說之以情，肯定局面唔只係咁。而家反而你就調轉頭，咁我覺得呢個唔公道囉。**


戴德正擔任校長21年，曾任香港島校長聯會主席、灣仔區校長聯會主席，與教育局接觸多年，感覺過去「有商有量」，惟現在早有預設立場，即使仍會聆聽教育界聲音，但改變空間不大。他舉例說，移民潮下學生流失數字大增，衍生收生問題。他懷疑因為移民潮「政治不正確」，所以業界反映後，當局似乎不願高調處理。「以前（教育局）條line就大家有商有量，然後大家定咗佢。但而家呢條line，似乎唔係太多業界參與。」

<figure>
<img src="https://web.archive.org/web/20220816124831im_/https://www.hkcnews.com/news_新聞/hk-discuss/2020/06/中學生-20200629200845_2294_large.jpg" alt="">
<figcaption>資料圖片</figcaption>
</figure>

### 籲當局改變思維　「要欣賞多元」

戴德正推薦當權者閱讀《Team of Rivals》，該書由普立茲獎得主Doris Kearns Goodwin撰寫，為已故美國總統林肯與其內閣的傳記，記述林肯任內廣納異見者加入內閣，修補政治矛盾與衝突。

> **我真係好鍾意呢本書，我覺得佢哋每個人都要睇下呢本書⋯⋯ 佢（林肯）嘅信念就係，我要從我嘅敵人或者不同意見嘅人身上，睇到一啲我嘅盲點，睇到施政唔暢順嘅地方，我先可以改變。清一色唔係好事嚟嘅，我就覺得佢哋應該睇下呢本書囉。**


戴德正寄語政府，大部分老師與校長都是教育局的夥伴，強調教育界有反對聲音並不等如反對政府，只想「做好件事」。「我覺得（教育局）思維上要改變，真係要欣賞個diversity，同埋欣賞呢種對話係fruitful。」

<figure>
<img src="https://web.archive.org/web/20220816124831im_/https://www.hkcnews.com/news_新聞/hk-discuss/2021/08/戴德正-20210810204440_cdb7_large.jpg" alt="">
<figcaption>由普立茲獎得主Doris Kearns Goodwin撰寫的林肯傳記《Team of Rivals》。資料圖片</figcaption>
</figure>

### 曾指教協具代表性　無團體可取代

最大規模的教師工會教協昨日宣佈解散，戴德正拒絕就教協解散作評論。本身是教協會員的戴德正上星期接受電台訪問時，指出教協具代表性，認為當局拒絕與教協合作，將減少一個與教師溝通的平台，並相信目前沒有其他團體可取代教協作為專業溝通平台的角色。對於立法會議員葉劉淑儀和前特首梁振英曾質疑教協以福利「誘惑」教師參與示威，戴德正當時反駁，有關質疑是侮辱教育專業的智慧，強調教師有獨立思考能力。

戴德正過去作風敢言。21年前任教聖保羅男女中學時，他反對學校轉直資，曾與支持的前立法會議員余若薇激辯，最終「出走」到聖公會李福慶中學任校長。反修例運動期間，當局實施《禁蒙面法》，戴德正表明不會向教育局上報戴口罩的學生人數。他形容自己為人「透明」，「即係我諗乜就講乜，我講乜我就做乜。」

訪問時，記者說他的言論在現時的社會走得前，戴德正不以為然，反問：「嗰啲邊前啊？嗰啲前咩？」他強調，只是希望提出另一種從專業出發的思考角度。「咁因為正確渠道去唔到，咪借大家支筆去囉⋯⋯我希望另外嘅思考角度，可以同你嘅思考角度有個對碰。正如我同學生一樣，大家對碰，大家文明、講理性，大家傾下囉，可能我諗嘢都漏咗㗎。但係我更加相信，就係呢種diversity makes things beautiful。」

<figure>
<img src="https://web.archive.org/web/20220816124831im_/https://www.hkcnews.com/news_新聞/hk-discuss/2021/08/中學校長-戴德正-20210810201321_271c_large.jpg" alt="">
</figure>

### 性格「鋤強扶弱」　年幼志願想當警察

出身清貧，戴德正在徙置區長大，曾重讀會考。他自言自小愛讀金庸的武俠小說，培養出鋤強扶弱的性格，因此作風敢言。眾多人物當中，他最喜歡《笑傲江湖》中的令孤冲，「佢好善惡分明，但佢又唔鍾意有條界。佢都好鋤強扶弱，但佢又唔會以名門正派自居。（我）有佢瀟灑跳脫嘅一面，有佢嗰種不拘於一格，但睇到佢心裏面明顯黑白分明。」

毅然投身教育，多年來扶助草根學生，符合戴德正「鋤強扶弱」的性格，但原來他小時候從沒想過當老師。「從來『我的志願』都無寫過教師㗎，因為教師實在太無聊啦。」他說當年第一個志願是當律師，可惜因為沒有用心讀書，結果未能圓夢。渴望鋤強扶弱的他後來想當警察，但成長於六七十年代，「老豆話好仔唔當差」，這個志願便束之高閣。

戴德正當老師的念頭，萌生於中六。當時他遇上一名教學十分優秀、但極度反對基督教的老師，幾乎每天上堂都會花時間批評信仰。身為基督徒的戴德正向同學傳福音時，發現同學被該名老師深深影響，「原來教得好書嘅老師，對學生嘅影響力，係你想像唔到咁大嘅。」於是戴德正便立志成為一名好老師，盼望以生命向學生示範何謂真善美。預科畢業後，戴德正入讀羅富國教育學院，先任教於何文田蔡功譜中學。後來他不斷自我增值，先儲錢到英國讀數學教育，任教拔萃男書院時在港大讀教育碩士，又曾修讀神學學位。

<figure>
<img src="https://web.archive.org/web/20220816124831im_/https://www.hkcnews.com/news_新聞/hk-discuss/2021/08/戴德正-中學校長-20210810201211_e167_large.jpg" alt="">
</figure>

### 教學空間縱收窄　身教不受改制左右

戴德正寄語同業，教育不只是傳遞知識，而是「以生命影響生命」。如通識科改制成公民與社會發展科後，教學空間的確有所收窄，但身教也是教育最重要的元素之一，不會受改制左右。

> **你係一個點樣嘅人，你嘅學生自然收到你係一個點樣嘅人。佢覺得嗰樣嘢值得appreciate，佢就會學咗嗰樣嘢。**


他認為教師不必拘泥於過去的模式和教學內容，需要適應環境轉變，例如公社科課時縮減，教師反而有更多時間教導其他科目，可思考是否有其他空間。「做老師好重要，你唔好『死牛一面頸』，淨係得一招，呢個係最差嘅老師。因為你嗰一招，淨係得一種學生接受。所以喺你個袋裏面，永遠都要有幾把鎖匙，有幾招，你先至可以靈活運用變化。」

戴德正又希望教育界在這個艱難時期，能與學生同行。「俾佢一種同行嘅感覺，即係你要話俾佢聽，縱然我未必贊成晒你所有嘅諗法，但我都係想同你一齊。呢個唔係淨係講出嚟，呢個係你會唔會同佢哋溝通嘅時候，會聽佢哋講嘢啦，唔係一去到就訓話式同你講點點點。」

以包容作風治校11年，戴德正在校政上與學生有商有量，會聆聽學生意願更改校規，由攝氏8度才容許女學生穿褲子回校，改成寒冷天氣警告生效即可。「你講得我通，我就會跟你。我唔會因為我係校長、你係學生，所以我唔跟你。我覺得大家都應該有呢個氣量，有呢個氣量就有溝通，有溝通就自然有好多問題都解決到。」

<figure>
<img src="https://web.archive.org/web/20220816124831im_/https://www.hkcnews.com/news_新聞/hk-discuss/2021/08/中學-聖公會鄧肇堅中學-20210810201417_9085_large.jpg" alt="">
<figcaption>戴德正在聖公會鄧肇堅中學以包容治校11年。鄭啟智攝</figcaption>
</figure>

### 以鬥志打逆境波　勉同業「腳踏實地 仰望星空」

即使環境多壞，戴德正的態度仍然正面積極，他坦言過去兩年幾乎從不感到灰心。「或多或少你總有啲影響，你總有啲嘢做到。我又唔會話好灰心。」他自言，教育從來都是一場「逆境波」，既然現在處境困難，更要充滿鬥志落場踢波。「教育本身就一定係逆境波，如果唔係小思老師點會用『無名的縴夫』嚟形容教育？就係要逆流而上，教育從來都係逆境波，邊度會有順風順水。」

戴德正又勸勉要學習不被負面情緒吞噬，否則只會被抑鬱拖垮。「你可能覺得我好犬儒啦，但個問題就係，你唔係咁樂觀呢，你不能自處。」他說起三國時期，司馬家最終一統天下，全因最聰明的孔明、曹操早已離世。 **「所以點解保平安咁重要，其實係道理嚟㗎。你而家聽，覺得又係講啲咁虛無飄渺嘅嘢，又係講啲幾十年之後嘅嘢。咁歷史係條長河嚟㗎嘛，唔講呢啲講乜啫？」**

<figure>
<img src="https://web.archive.org/web/20220816124831im_/https://www.hkcnews.com/news_新聞/hk-discuss/2021/08/戴德正-中學校長-20210810201236_cef8_large.jpg" alt="">
</figure>

在風雨飄搖之時，戴德正引用已故美國總統老羅斯福的名言寄語教育界：「Keep your eyes on the stars, and your feet on the ground.」希望同業要仰望美麗的夢想，要有遠象，同時不忘腳踏實地。「如果你淨係喺地下係咁踩，你就會感覺到嗰種沉重、嗰種無奈、嗰種無力。所以你要仰望下星空，覺得好靚，期望我應該有一日要去到嗰度。」

至於對年輕一代的寄語，戴德正引用魯迅《故鄉》中的一句：「其實地上本沒有路，走的人多了，也便成了路。」希望年輕人一步一步尋找空間前行。他又笑說：「世界永遠屬於年輕人，我哋呢啲行將就木㗎嘛，係咪先？」「你哋應該係如日方中嘅時候，就算唔方中都係上升緊。咁你唔好行到一半雁行折翼，咁就大吉利是啦。所以點解要身心康泰，努力裝備自己咁重要。」
