---
title: "從【大叔的愛】講到保險"
date: "2021-08-27"
last_updated: "2021-08-30 04:09:56"
author: "專業和你傾"
category: "眾說"
tags:
  - "LGBT"
  - "同性伴侶"
  - "保險界"
url: "https://web.archive.org/web/20220812171324/https://www.hkcnews.com/article/44719/lgbt-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-44719/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/44719/lgbt-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-44719/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 從【大叔的愛】講到保險

<figure>
<img src="https://web.archive.org/web/20220812171324im_/https://www.hkcnews.com/news_新聞/hk-discuss/2021/08/保險界-專業和你傾-同性伴侶-20210826133959_2123_large.png" alt="">
</figure>

【撰文：保險代理公司主席保險仔】

早前港產電視劇，至 hit 嘅非 [【大叔的愛】](https://web.archive.org/web/20220812171324/https://viu.tv/encore/ossans-love-hk-version) 莫屬！呢齣「神劇」能家傳戶曉，係有一定嘅社會基礎嘅。話說中大喺2019年，做過一項社會調查，發現有六成受訪者同意立法保障不同性傾向人士。與此同時，台灣正在通過同性婚姻合法化，香港亦前後出現唔少與同性傾向有關：婚姻、公屋申請、遺產繼承等等嘅官司。可見LGBT（男、女同性戀者、雙性戀者和跨性別者）已經係不容忽視嘅社會普遍現象。「東奧」剛完，期間運動員嘅跨性別情況，又成為好吸睛嘅話題㖭。

<figure>
<img src="https://web.archive.org/web/20220812171324im_/https://www.hkcnews.com/news_新聞/hk-discuss/2021/08/LGBT-同性婚姻-同性伴侶-20210824183336_95a3_large.png" alt="">
<figcaption>LGBT社群如何在保險範疇中投保及索償？</figcaption>
</figure>

雖然同性婚姻在香港仍未合法化，但同性愛侶關係在保險範疇中，又有乜嘢處境呢？

### 人壽保險中嘅受益人：

壽險中嘅保險受益人，隨着固定關係及家庭關係嘅定義日益寬廣，香港已有部份保險公司接納同性伴侶作為受益人。同性伴侶受益人，只需証明係依靠或互相依靠下共同生活，咁就可以確立可保利益（insurable interest），自然有資格成為保險受益人啦。當然，每間人壽保險公司嘅定義有別，投保時，最緊要問清楚至好呀！

話雖如此，若擔心身故後，家人會跟同性愛侶爭身家嘅話，咁就唔好嫌煩，嗱嗱臨做定張「平安紙」（遺囑），咁就萬無一失喇！

### 醫療保險：

若係屬個人醫保嘅範圍，保險公司嘅核保範圍，只涉及投保人嘅身體狀況，唔會將投保人嘅性傾向作為核保之列，故投保書內唔會問及個人性傾向，亦唔會因性傾向而要求投保人做醫學驗身嘅。投保人只需如常如實填報清楚病歷、身體狀況同埋生活習慣（如是否吸煙者）就得㗎啦。

<figure>
<img src="https://web.archive.org/web/20220812171324im_/https://www.hkcnews.com/news_新聞/hk-discuss/2021/08/保險界-保險-醫療保險-20210824184559_5f21_large.jpg" alt="">
<figcaption>若屬個人醫保，不會因性傾向而被要求做醫學驗身。</figcaption>
</figure>

至於團體醫療保險，好多大企業採用嘅醫保計劃，都有保埋僱員嘅配偶。咁「配偶」係咪一定指法定配偶呢？答案係不一定！僱員只需要証明伴侶同居達到或超過保險公司指定嘅時間，毋須註冊結婚證明，亦唔駛理會性別或國籍，僱員嘅同居伴侶係會受到醫保保障，與法定配偶無異。現時，香港已有保險公司實行緊呢種做法。（每間保險公司醫保條款不一，投保人要問個清楚！）

### 樓宇按揭保險：

銀行提供嘅樓宇按揭保險，一般會接受同性伴侶申請，按揭人只須喺按揭申請表內，填寫關係為：配偶、未婚夫或妻就可以。無論申請嘅係6成抑或9成按揭，同性伴侶都會被視作直屬關係，而且唔駛提供證明㖭。

### 家居保險：

就一般家居保險嚟講，保險公司核保嘅基礎，只會針對樓宇狀況，而不牽涉投保人嘅性傾向。換言之，保險公司喺不論投保人嘅性取向大前提下，提供個人意外、家居財物及業主公共責任保障。（要特別留意，若家居保險有提供同住家庭成員嘅人身意外險嘅話，保障範圍多數係指法定配偶、子女和同住父母。）

<figure>
<img src="https://web.archive.org/web/20220812171324im_/https://www.hkcnews.com/news_新聞/hk-discuss/2021/08/保險代理-保險界-保險-20210824184142_909d_large.jpg" alt="">
<figcaption>保險對投保人的同性伴侶也有一定的保障。</figcaption>
</figure>

目前，喺保險範疇中，對同性伴侶嘅保障，雖不可同法定配偶等量齊觀，但亦相差無幾。相信假以時日，隨着社會對不同性向嘅接受，保險業界亦會與時並進嘅。

**作者簡介：** 保險仔，從事一般保險中介服務達四十年，期間，經歷保險市場及政府對行業的行為規管，隨時日不斷改進，日益成熟。目前，現職保險代理公司主席。

---

![博客 | 專業和你傾](https://web.archive.org/web/20220812171324im_/https://www.hkcnews.com/uploads/avatars/88429582-e9f9-4fb6-aa3a-a559ac157714.png?1364096645)

**博客 | 專業和你傾**

【專業和你傾】十二個專業團體輪流執筆
