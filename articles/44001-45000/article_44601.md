---
title: "一場暫名為《試當真一週年現場版》的社會實驗"
date: "2021-08-20"
author: "專業和你傾"
category: "眾說"
tags:
  - "試當真"
url: "https://web.archive.org/web/20220123191112/https://www.hkcnews.com/article/44601/0"
original_url: "https://www.hkcnews.com/article/44601/0"
---

# 一場暫名為《試當真一週年現場版》的社會實驗

<figure>
<img src="https://web.archive.org/web/20220123191112im_/https://www.hkcnews.com/news_新聞/hk-discuss/2021/08/試當真-社會實驗-專業和你傾-20210820133833_1b6a_large.png" alt="">
</figure>

【撰文：心理學系本科生phk】

香港 [YouTube Channel「試當真 Trial & Error」](https://web.archive.org/web/20220123191112/https://www.youtube.com/channel/UCcfdsRaC34Y4IKTiihYxBrQ) 開騷，其實秘密地進行緊一場社會實驗？今次「試當真」貫徹「認真試下、試下認真」嘅風格，同咁多位「認真毛」來一個「社會實驗」！ [《試當真一週年現場版》](https://web.archive.org/web/20220123191112/https://www.youtube.com/watch?v=ZanCOISPHZc) 打破傳統，票價全場劃一，實行類似荷蘭式拍賣（Dutch Auction）嘅每24小時降價，即喺張飛幾錢，由觀眾話事，大家可以等「啱心水先入手」，按「試當真」喺自己心中嘅價值買飛，咁大家又有無諗過呢場「社會實驗」背後嘅心理因素呢？

<figure>
<img src="https://web.archive.org/web/20220123191112im_/https://www.hkcnews.com/news_新聞/hk-discuss/2021/08/社會實驗-試當真-入場票價-20210819184752_a8ac_large.jpg" alt="">
</figure>

### 係啲咩引起大眾對《試當真一週年現場版》嘅關注？

令《試當真一週年現場版》引起關注嘅最基本原因，固然係開台以嚟儲落嘅觀眾群。

「試當真」一直保持Trial & Error嘅實驗精神，所以開台以嚟都試咗唔少新嘢，單單係打破「一台獨大」傳統嘅「四台聯播」都已經引起唔少迴響，而今次亦都唔例外。今次嘅票價打破以往固定嘅 $480，$680，$880……而係反傳統式由$10,000到$10嘅飛都有，而且每日降價，相信淨係呢份新鮮感，都已經可以引起唔少人嘅關注。

<figure>
<img src="https://web.archive.org/web/20220123191112im_/https://www.hkcnews.com/news_新聞/hk-discuss/2021/08/試當真-社會實驗-入場票價-20210819184800_a9c6_large.png" alt="">
</figure>

咁點解新鮮感又會引起關注呢？其實我哋嘅認知能力依賴大腦細胞嘅運作，而當大腦細胞面對新鮮嘅刺激時，就會有較強嘅敏感度。換句話講，人會對新鮮嘅嘢更加敏感，而且仲會因為好奇心而更留意新事物。而呢個亦正正係門票開賣第一日朝早，快達票網站系統繁忙嘅原因。不論大家買唔買飛，都會喺好奇心驅使下，抱住「食花生」嘅心態，去睇下「試當真」喺呢個全新賣飛方式下嘅售票狀況，而單單係呢場「社會實驗」嘅序幕，已經證實咗新鮮感引起關注嘅心理。

### 損失規避 Loss Aversion

雖然票價有機會跌落最低位嘅$10，但係點解仲會有大把人願意喺遠高於$10嘅價位買飛呢？除咗出於對「試當真」表演者嘅支持，其實亦都係因為我哋嘅「損失規避（Loss Aversion）」心理。喺認知心理學上，人因為損失而產生嘅負面情緒，其實相等於兩倍因為收益而產生嘅正面情緒，換句話講，人對損失嘅厭惡大於對收益嘅追求，所以為咗避免買唔到飛，通常大家都會寧願買貴少少。

### 錨定效應 Anchoring Effect

望住啲飛嘅價位由$10,000一路下降，你有無覺得好似每過24小時都賺咗少少咁？其實基於心理學上嘅「錨定效應（Anchoring Effect）」，我哋會好重視一開頭得到嘅資訊，仲會以佢作為之後嘅評估標準。所以當$10,000成為咗我哋嘅參考點嘅時候，就算佢本身高於市價，但每次降價我哋都會覺得慳咗錢，物超所值。所以就算佢依然喺高於市價嘅價位，我哋都會因為同一開頭嘅$10,000比較而覺得佢平咗。

<figure>
<img src="https://web.archive.org/web/20220123191112im_/https://www.hkcnews.com/news_新聞/hk-discuss/2021/08/試當真-社會實驗-入場票價-20210819184742_9f84_large.png" alt="">
<figcaption>開賣第三日，門票價格跌至依然高於市價嘅$2,000，共有78人買咗飛。</figcaption>
</figure>

### 從眾心理 Conformity

如果網上流傳某個價位會好多人買，你會唔會都喺呢個價位入手？其實喺呢個情況下，無論係咩價位，我哋都會不自覺咁被說服，覺得呢個就係合理價格，然後跟住買，而「跟大隊」嘅行為正正源於我哋嘅「從眾心理（Conformity）」。其實從眾行為並唔係源於缺乏自信，而係因為我哋覺得其他人對呢個情境嘅認識會比自己更多。所以尤其喺今次買飛，大家都唔確定喺咩價位入手嘅時候，就會透過觀察其他人嚟得到資訊，再做決定，而呢個就係心理學上嘅「資訊性從眾（informational conformity）」。

<figure>
<img src="https://web.archive.org/web/20220123191112im_/https://www.hkcnews.com/news_新聞/hk-discuss/2021/08/金錢-港幣-20210819190401_1185_large.jpg" alt="">
<figcaption>票價由$10,000可跌至$10，每日降價，由觀眾話事。</figcaption>
</figure>

其實今次「張飛幾錢，由觀眾話事」嘅實驗，喺俾「認真毛」按自己能力支持鍾意嘅創作者、「認真試下，試下幾平」嘅同時，亦都係為咗知道「試當真」喺香港人心目中嘅價值。當然門票嘅價錢唔可以完全代表佢哋嘅價值，但係各位依然可以「自己決定值唔值」，按自己嘅心水支持本地創作者。雖然背後有好多心理因素影響，但始終門票最後會幾時沽清其實都係掌握喺大家手上！

**作者簡介：** phk，00後心理學系本科生，鍾意透過唔同電影嘅世界觀反思大家身處嘅現實社會，亦希望可以喺日常生活遇到嘅大小事入面，研究下唔同行為背後嘅心理。

---

![博客 | 專業和你傾](https://web.archive.org/web/20220123191112im_/https://www.hkcnews.com/uploads/avatars/88429582-e9f9-4fb6-aa3a-a559ac157714.png?1364096645)

**博客 | 專業和你傾**

【專業和你傾】十二個專業團體輪流執筆
