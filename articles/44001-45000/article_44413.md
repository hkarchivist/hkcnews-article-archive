---
title: "【將藍路牌逐個捉】離行離捺　混亂排版"
date: "2021-08-14"
author: "道路研究社"
category: "眾說"
tags:
  - "將藍隧道"
  - "路牌"
  - "道路研究社"
url: "https://web.archive.org/web/20220117032935/https://www.hkcnews.com/article/44413/%E8%B7%AF%E7%89%8C-%E5%B0%87%E8%97%8D%E9%9A%A7%E9%81%93-%E9%81%93%E8%B7%AF%E7%A0%94%E7%A9%B6%E7%A4%BE-44413/%E9%81%93%E8%B7%AF%E7%A0%94%E7%A9%B6%E7%A4%BE"
original_url: "https://www.hkcnews.com/article/44413/%E8%B7%AF%E7%89%8C-%E5%B0%87%E8%97%8D%E9%9A%A7%E9%81%93-%E9%81%93%E8%B7%AF%E7%A0%94%E7%A9%B6%E7%A4%BE-44413/%E9%81%93%E8%B7%AF%E7%A0%94%E7%A9%B6%E7%A4%BE"
---

# 【將藍路牌逐個捉】離行離捺　混亂排版

<figure>
<img src="https://web.archive.org/web/20220117032935im_/https://www.hkcnews.com/news_新聞/hk-discuss/2021/08/將藍隧道-路牌-道路研究社-20210814172228_1980_large.jpg" alt="">
<figcaption>圖片來源：道路研究社</figcaption>
</figure>

【撰文：Gary Yau；圖片提供：Jacky03；聯絡：Pak Hin Law】

上星期，我哋介紹咗將藍隧道一塊 [排版混亂嘅龍門架路牌](https://web.archive.org/web/20220117032935/https://bit.ly/3Aop9tW) 。而今日再講埋另外一塊設計失誤嘅將藍路牌。

呢塊長型路牌（Stack-type sign）位於翠嶺路東行，近寳邑路、寳順路交界；當將藍隧道通車後，駕駛者可以響呢度轉右上 P2 路直出藍田。雖則對比上星期塊龍門架路牌，呢塊牌未有用錯字體，不過依然係有啲設計失誤。

### 一、致命失誤——直行轉右分不淸？

點解有兩個直行箭咀？唔使多講，好明顯又係整錯嘢。最底嗰格「工業邨、九龍、香港（東）」supposed 係轉右，就連飛機標誌都識指向右；但係偏偏箭咀唔記得 rotate 90°。

### 二、幹綫加括弧變「螃蟹路盾」？

點解中間嗰格「九龍」嘅七號幹綫路盾會有括弧，但下面又無呢？其實參照英國標準，「幹綫編號加括弧」代表條路唔係直入幹綫，需要經過普通道路（或第二條幹綫）先可到達。以呢塊牌爲例，轉左去七號幹綫前，需要行駛一段寳順路，中途亦有一個迴旋處同一個路口。相反，轉右就已經可以直上六號幹綫，就唔需要括弧。

呢塊路牌相信係香港首塊首次應用「括弧幹綫」呢個槪念嘅路牌，而社長都幾贊成利用「括弧幹綫」去減省文字。但好可惜地，唔知做咩要用上面兩個括弧，搞到成隻螃蟹咁；其實一個括弧就可以。

### 三、排版失誤——離行離捺

一塊路牌可讀性高定低，好取決於佢嘅排版；而呢塊路牌嘅混亂排版就更加唔使講。從圖片上可以見上，路牌開咗四個窿；其中三個窿係用嚟安裝「行車時間顯示系統」（Journey Time Indication System，下稱「JTIS」），分別係用於顯示經六、七號幹綫前往九龍、香港（東）嘅時間；可以畀駕駛者決定行邊條隧道出九龍。   
 你會發現呢個 JTIS 顯示器佔嘅空間比地名仲要高，所以導致成塊牌嘅地名變得離行離捺。其實原先呢款 JTIS 顯示器嘅體積咁大，係為快速公路度身訂造（對應公路上嘅字體會再大啲，增加可視距離。但係套用喺普通道路上，呢個 JTIS 顯示器就會顯得太大。

其實最好辦法係參考興發街 JTIS 做法；將顯示器獨立成第二塊路牌，以避免因為顯示器體積過大而影響地名排版。

### 【改善建議】

<figure>
<img src="https://web.archive.org/web/20220117032935im_/https://www.hkcnews.com/news_新聞/hk-discuss/2021/08/道路研究社-路牌-將藍隧道-20210814172241_2e7e_large.png" alt="">
<figcaption>圖片來源：道路研究社</figcaption>
</figure>

一、參考興發街做法，將 JTIS 獨立成第二塊路牌，咁就唔會影響到路牌嘅排版。另外 JTIS 輔助資訊以圖案爲主，例如「隧道＋七幹」、「隧道＋六幹」、「東隧標誌」等。

二、「Tseung Kwan O Station」屬於超長地名，佔嘅空間相對較多；分行處理可以將塊路牌「減肥」。

三、「九龍（經七號幹綫）」用一個括弧就可以；另外原路牌漏咗隧道標誌。   
 四、工業邨加返標誌。

五、六號幹綫標誌放響向右箭咀下面以節省空間。此乃參照運輸署指引《Transport Planning & Design Manual》（簡稱 TPDM）做法。

六、飛機放左邊、隧道標誌放右邊；以留空足夠空間畀隧道標誌上面安裝兩盞燈。   
 結論：路牌唔係大塊就易睇。亂排版嘅話，幾大塊都好難睇。

**【廣告】**

路牌點樣排版先至好睇，響《香港道路探索（增訂本）》都有詳細介紹；有興趣可以買返本（各大書店有售！）

<figure>
<img src="https://web.archive.org/web/20220117032935im_/https://www.hkcnews.com/news_新聞/hk-discuss/2021/08/道路研究社-香港道路探索（增訂本）-20210814174519_17c9_large.jpg" alt="">
</figure>

本文原刊於 [道路研究社Facebook](https://web.archive.org/web/20220117032935/https://www.facebook.com/RoadResearch/posts/6212715335420166)

---

![博客 | 道路研究社](https://web.archive.org/web/20220117032935im_/https://www.hkcnews.com/uploads/avatars/8e31ad60-6a89-4952-9e1f-1068d8957053.png?2130220249)

**博客 | 道路研究社**

【道路研究社專欄】本社秉持「道路事，話你知」精神，爲大眾提供道路資訊及知識。致力於硏究香港道路設計及其改善計劃。著有《香港道路探索──路牌標誌X交通設計》。
