---
title: "【將藍路牌逐個捉】山寨路牌錯漏百出"
date: "2021-08-08"
author: "道路研究社"
category: "眾說"
tags:
  - "將藍隧道"
  - "路牌"
  - "將軍澳跨灣連接路"
url: "https://web.archive.org/web/20220123184703/https://www.hkcnews.com/article/44134/0"
original_url: "https://www.hkcnews.com/article/44134/0"
---

# 【將藍路牌逐個捉】山寨路牌錯漏百出

<figure>
<img src="https://web.archive.org/web/20220123184703im_/https://www.hkcnews.com/news_新聞/hk-discuss/2021/08/將軍澳跨灣連接路-將藍隧道-路牌-20210808135119_26b3_large.jpg" alt="">
<figcaption>圖片來源：道路研究社</figcaption>
</figure>

【撰文：Gary Yau、攝影：Pak Hin Law】

近日將軍澳一帶都陸續更換路牌，以配合出年通車嘅將藍隧道、跨灣連接路。而本社發現，起碼有兩塊路牌都出現設計失誤；今日先介紹呢塊位於 P2 路嘅龍門架路牌。

### 一、英文用錯粗幼

根據香港及英國標準，路牌英文字體 Transport 共有兩款粗幼。比較幼嘅 Medium 用於深色底白色字、粗體嘅 Heavy 用於淺色底黑色字。設計出兩種粗幼，是為了應付光暈（Halation）問題，路牌採用反光物料，在強光下鮮色部分會溢出，變相加粗字母。相反，淺色路牌用黑色字 Heavy 的原因，就是避免路牌底色蓋過字母，影響可讀性。然而呢塊藍色路牌卻用錯 Heavy；令到本身已經好粗嘅字母變得更粗，響夜間強光照射下，會令到文字變得矇糊，從而降低辨識度。

### 二、中文缺字：「邨」

呢塊牌嘅中文字體大致上都跟啱標準，採用「全眞粗黑體」；但係偏偏個「邨」字就用錯「華康儷中黑」。其實「全眞粗黑港人版」 **[1]** 係有「邨」字；而呢塊牌製作時可能係使用普通版而導致缺字，變咗用第二套字體。

### 三、排版混亂

你會發現呢塊牌有唔少嘅多餘空間，主要原因係因為有一個飛機標誌放咗響隧道標誌嘅下面，令到成塊牌高咗；其實只需要將飛機標誌放響九龍旁邊卽可。而塊牌拉高咗之後，又無調較返啲高底；搞到左邊一格文字置底，但右邊一格文字置頂。而「Industrial Estate」其實明明可以一行過；但佢偏偏分咗兩行。

### 四、英文亂七八糟

成塊路牌啲英文都亂七八糟，例如用頓號不特止，仲要用錯明體添，實在令人大開眼界。而「Tseung Kwan」無咗空格，變成「TseungKwan」一個字。另外「Industrial Estate」明明可以一行寫曬，但偏偏要分兩行做咩？

### 五、山寨標誌？

海底隧道標誌同飛機標誌都有一啲莫名其妙嘅尖角出現；望落去似山寨嘢多啲。海底標誌嘅海浪就好似兩個大括弧（curly brackets）咁，而飛機標誌圓角同尖角全部掉轉曬。

### 六、邊框粗度／弧度錯

按照運輸署標準，路牌嘅內角弧度係 1½ s/w **[2]** ，睇起嚟會比較圓啲。但呢塊路牌嘅弧度目測只得 ½ s/w，所以望起上嚟比較方正。另外格與格之間應為 1 s/w，但圖中路牌就闊 1½ s/w。

### 七、結論

其實成塊路牌幾乎可以錯嘅地方都錯曬，而且本身畫路牌時已因為排版而出事；唔係靠貼膏藥就可以解決件事，砍掉重煉可能仲簡單。其實香港近年大部份路牌都有跟足指引去造，有唔少都造得非常好睇，但偏偏好多時候硬係有幾塊牌出曬事咁。

### 【改善建議】

<figure>
<img src="https://web.archive.org/web/20220123184703im_/https://www.hkcnews.com/news_新聞/hk-discuss/2021/08/路牌-將藍隧道-將軍澳跨灣連接路-20210808135135_5b7a_large.png" alt="">
<figcaption>圖片來源：道路研究社</figcaption>
</figure>

一、如果只有兩組地名，一般建議都利用「英中英中」排法；又可以省略頓號（或逗號）。除非超過兩個地名，而又需要慳位，先至會用「英英中中」排法。   
 二、將飛機標誌放響九龍旁邊以節省空間。   
 三、加入工業邨標誌（但似乎近年新牌都棄用緊工業邨標誌）。   
 ＊本圖依照運輸署指引《Transport Planning & Design Manual》（簡稱 TPDM）繪製而成，文字大小、邊框粗度及弧度都係跟足標準（為避免造成文字太貼，間距有所微調）。

**【註解】**   
 1. 正式名稱爲「全真字庫（港人版） - 粗黑」   
 2. 「s/w」為路牌設計常用單位，全名爲 strokewidth；Transport Medium 「I」字闊度等於 1 s/w。

**【廣告】**   
 其實上面講嘅理論（Transport 字體粗幼、路牌排版學等），都響《香港道路探索（增訂本）》有詳細介紹；有興趣可以買返本（各大書店有售！）

本文原刊於 [道路研究社Facebook](https://web.archive.org/web/20220123184703/https://www.facebook.com/RoadResearch/posts/6176038879087812)

**編按：** 土木工程拓展署回覆說：「將軍澳-藍田隧道工程正在施工，除了興建隧道、橋樑等設施外，還包括增添交通標誌，以配合將來道路開通使用。

就你所查詢的交通標誌，其所在位置屬將軍澳-藍田隧道工地範圍內，由於項目現時仍在建造過程中，尚未開放予公眾使用。目前，工程團隊正進行交通標誌的驗收及相關測試（包括安裝等）工序，並會確保交通標誌符合有關標準及合約要求。」

---

![博客 | 道路研究社](https://web.archive.org/web/20220123184703im_/https://www.hkcnews.com/uploads/avatars/8e31ad60-6a89-4952-9e1f-1068d8957053.png?2130220249)

**博客 | 道路研究社**

【道路研究社專欄】本社秉持「道路事，話你知」精神，爲大眾提供道路資訊及知識。致力於硏究香港道路設計及其改善計劃。著有《香港道路探索──路牌標誌X交通設計》。
