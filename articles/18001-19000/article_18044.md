---
title: "難分大腦定腦細"
date: "2019-01-22"
author: "假才子"
category: "眾說"
tags:
  - "民主黨"
  - "Democratic Party"
  - "the democratic party"
  - "羅致光"
  - "長者綜援"
url: "https://web.archive.org/web/20210630213837/https://www.hkcnews.com/article/18044/%E7%BE%85%E8%87%B4%E5%85%89-%E9%95%B7%E8%80%85%E7%B6%9C%E6%8F%B4-%E6%B0%91%E4%B8%BB%E9%BB%A8-18044/the-democratic-party"
original_url: "https://www.hkcnews.com/article/18044/%E7%BE%85%E8%87%B4%E5%85%89-%E9%95%B7%E8%80%85%E7%B6%9C%E6%8F%B4-%E6%B0%91%E4%B8%BB%E9%BB%A8-18044/the-democratic-party"
---

# 難分大腦定腦細

<figure>
<img src="https://web.archive.org/web/20210630213837im_/https://www.hkcnews.com/news_新聞/hk-discuss/2018/11/羅致光-扶貧委員會-20181119225757_1cc0_large.jpg" alt="">
</figure>

曾經，有個人被稱作民主黨大腦。講緊當然就係IQ160的羅致光。我唔知點解佢會做到民主黨大腦，可能佢IQ高，但淨係要IQ高的話，去些甚麼資優學生會度求其「的」個人都有啦。如果講業績，好似佢做咁多年大腦民主黨的表現就一年衰過一年，根本就係腦細，晨早該炒。基本上，我懷疑羅致光做大腦／腦細係拖累民主黨，所以我覺得民主黨應該開香檳慶祝呢個大腦／腦細去左777度，輪到777受其害。我真係恭喜妳呀！

**民主黨歷年立法會選舉戰果（議席／得票率）（直選only）**

**1998　9席（20席直選）/42.9%**

**2000　9席（24席直選）/ 35.0%**

**2004　7席（30席直選）/ 23.7%**

**2008　8席（30席直選）/ 20.7%**

**2012　4席（35席直選）/ 13.7%**

**2016　5席（35席直選）/ 9.2%**

<figure>
<img src="https://web.archive.org/web/20210630213837im_/https://www.hkcnews.com/news_新聞/hk-discuss/2019/01/長者綜援-Carrie%20Lam-羅致光-20190114143114_207b_large.jpg" alt="">
<figcaption>設計對白：「我哋互相欣賞。」</figcaption>
</figure>

777受咩害呢？長者綜援風波。其實都唔只係羅致光的問題，畢竟有人指出以往政府都有計劃過，再加上有777呢個乜都要計一餐婆乸數的公務員腦特首，冇羅致光都遲早會咁做。不過至少對我嚟講，件事好笑在，呢頭cut錢本來係為長遠人口乜乜乜，轉個頭就為咗比親中派有得唔見間廠成功爭取粒糖，又整個短視到暈的就業津貼，好明顯呢個政府就冇晒方向，見招拆招。不過777係咁架啦，口講就天下無敵咩管治新風格，其實咪又係咁。

話時話我同羅致光有過一面之緣，雖然都係我識佢佢唔識我嗰隻。我仲喺港大讀書時，上過佢一堂。我都自問領悟能力高的了，上咁多其他教師（廢唔廢都好）的堂我都明，唯獨是羅致光嗰堂我完全唔知佢up乜。可能你話人地IQ高，太高層次我理解唔到。可能啦，但我覺得，你屈埋喺房做research係一件事，講到教書，講到學生明都應該掛。又或者，純粹我唔係嗰D唔明就會話「呢個人真係高深勒」嗰隻人。可能民主黨好多呢D人，我唔知。

By the way，壽命延長就要延長長者定義，咁係咪都應該改埋其他嘢？例如120歲時，免費教育起碼到30歲啦吓話？關愛座起碼80歲先坐得啦吓話？唔知衰11洗唔洗改埋一份？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630213837/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210630213837im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
