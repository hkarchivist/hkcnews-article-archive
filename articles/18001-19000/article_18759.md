---
title: "不甘成世做主婦　創業跌過再起步　「范湯皇」60歲老闆元朗重新出發"
date: "2019-03-04"
author: "記者鄭靖而"
category: "眾聞"
tags:
  - "創業"
  - "范湯皇"
  - "范太"
url: "https://web.archive.org/web/20210921201852/https://hkcnews.com/article/18759/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18759/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD60%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/18759/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18759/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD60%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 不甘成世做主婦　創業跌過再起步　「范湯皇」60歲老闆元朗重新出發

  
 花甲之年，不少人勞碌半生後退休歎世界享兒女福，閒時飲茶行山。她卻倒轉次序，從做了30多年的家庭主婦，搖身一變至首次創業做食肆老闆，初嚐踏足社會的滋味。大半生人未打過工的范太（不願透露全名），4年前她50多歲的時候，於西灣河太安樓的食街小巷，開了一間叫「范湯皇」的小店，主打無味精住家菜及老火湯，吸引不少人幫襯及傳媒報導，頗有名氣，惜兩年前業主收回舖頭，她無奈結束心血。

范太近日終在元朗找到地方重開「 [范湯皇](https://web.archive.org/web/20210921201852/https://www.facebook.com/%E8%8C%83%E6%B9%AF%E7%9A%87-Fan-Dining-333574183919059/?ref=py_c) 」，裝修大致完成正在試業，開業日期待定。「范湯皇」新舖千多呎，比舊舖大兩、三倍，使用全落地玻璃，范太就坐在玻璃旁喝著茶，細說她50多歲才在職場起步的故事。

<figure>
<img src="https://web.archive.org/web/20210921201852im_/https://hkcnews.com/news_新聞/hk-discuss/2019/03/范湯皇-范太-20190301223703_175d_large.jpg" alt="">
<figcaption>近花甲之年的范太，從創業路上尋回自我，得到很大滿足。何君健攝</figcaption>
</figure>

范太差不多60歲，穿著毛衣、圍起絲巾、架上無框眼鏡，帶有幾分闊太氣質，她笑著耍手擰頭：「唔好叫我闊太啦！咁高調。」她21歲嫁人後誕下兩女，1989年移民加拿大，1994年回流返港。她婚後過的生活令不少女人羨慕：早上送孩子上學後，下午約朋友吃午飯，閒時游水、造陶瓷，喜愛下廚的她傍晚買些菜回家，傭人幫手執頭執尾，她做大廚煮飯給小孩吃。這種令人稱羨的生活，恨死不少打工仔，她卻說：「你俾我返工呀唔該！我真係好想返工！」表情生鬼、古靈精怪的她抓實頭髮，相當肉緊。

范太出身小康之家，高中畢業後短暫做過寫字樓會計，曾到夜校進修銀行信用證課程。20出頭結婚後她就沒有工作，老公做生意，現住西貢家有工人，她平日揸車出入，是名副其實的幸福少奶奶。她以前每朝看著丈夫拿起公事包趕上班，竟非常羨慕：「我成日同佢講，唔該你畀我返工啦，朝早見到你匆匆忙忙去返工，好enjoy呢個感覺囉。我老公話你都傻嘅，快啲瞓覺！」老公仔女返工返學，家中只有她與工人對住四面牆的時候，就令她更想返工，「返工個人互動啲，又可以見好多新事物，見到好多人。」縱然少奶奶生活寫意，想去邊就去邊，但她有時也發現與社會脫節：「屋企人講嗰啲嘢我會唔知，好似物流咁，因為以前自己做過吓船務文件，乜原來而家咁樣㗎。」

范太婚後忙著照顧小朋友，到兩個女兒都30多歲嫁人後，她覺得自己的責任已完成，開始找機會實現返工的夢想。2015年的一天，她與朋友在西灣河太安樓閒逛，見到一個舖位正招租，想到如果她能創業、有自己的生意便滿足，便膽粗粗一試，租了這間小小的舖頭。當時50多歲的她，以不到2萬元的月租，在300多呎的舖位築起自己的小天地，用自己的積蓄及家人支持，兩年來陸陸續續投放了數十萬元。

<figure>
<img src="https://web.archive.org/web/20210921201852im_/https://hkcnews.com/news_新聞/hk-discuss/2019/03/范湯皇-20190303193717_20d8_large.jpg" alt="">
<figcaption>昔日「范湯皇」在西灣河太安樓一條巷子，店面只有300餘呎。蘋果日報圖片</figcaption>
</figure>

「我唔識做生意㗎，但好想做買賣，想接觸吓人。」家人知道她想開店也說：「黐線㗎，唔好玩啦，你開咩舖頭啊？根本冇可能，你幾十年喺屋企都冇做過嘢，你點樣開舖頭！」雖然擔心，但家人最終也支持范太追夢。當時初出芽蘆、懷著一腔熱誠的她，沒有想太多，心口掛個勇字就衝。未打過工，對做生意一竅不通，范太親手挑選的舖位原來人流並不多，「嗰陣附近有間舖嘅老闆成日同人講：『范湯皇喺嗰度開呀，嗰度阿富汗嚟㗎，草都冇條，去廁所啲人先經過㗎咋。』」有點潔癖的她又嫌上手的設備太舊太污糟，一接手就由門口拆到去廚房頂，一件不留，也不知道原來牌照有規定安裝廚房設施的規格，結果又花了一番功夫處理。

范太結婚時，連何謂水滾都唔識，「奶奶話我唔識煮嘢食，咁我咪去學。」於是范太才跟廚藝了得的媽媽及奶奶學習，慢慢喜歡了下廚，天天在家煮飯煲湯，練出一手好廚藝。當她想擁有一間自己的舖頭時，馬上就想開餐廳：「當時我都唔知自己賣咩嘢食㗎，anyway，租咗先囉。」

太安樓附近都是住宅，傍晚時分很多人拿著外賣回家，范太最後決定做大家「阿媽」：「個個都拎住啲味精飯、味精湯咁返屋企，好似唔係好健康，咁我諗，西灣河咁多人，我不如就賣飯賣湯，住家菜咁樣，俾啲後生食啊， 劏房嗰啲人又有啖湯飲。」她瞪大眼睛強調：「真係湯喎，唔係嗰啲例水。」

范太的「范湯皇」主打靚湯靚飯，拿手菜有燜煮鮑魚、香煎連鱗黃腳鱲、番茄牛肉飯、蝦仁炒蛋等；湯就有龍杏汁白肺湯、王林蘋果湯、石崇魚湯等。菜式未必是甚麼驚天動地的名菜，卻是范太落足心機烹調的家常菜，主打住家味道。在太安樓開店時期，靚湯一碗48元起；番茄牛肉飯、咖哩雞飯40多元；精選菜式如蝦仁炒蛋賣80多元，價錢貴在材料：「蝦一定要用新鮮海蝦，唔會用冰鮮蝦。」

<figure>
<img src="https://web.archive.org/web/20210921201852im_/https://hkcnews.com/news_新聞/hk-discuss/2019/03/范湯皇-20190303193723_edd4_large.jpg" alt="">
<figcaption>香煎連鱗黃腳鱲。蘋果日報圖片</figcaption>
</figure>

<figure>
<img src="https://web.archive.org/web/20210921201852im_/https://hkcnews.com/news_新聞/hk-discuss/2019/03/范湯皇-20190303193729_23f9_large.jpg" alt="">
<figcaption>三棗木耳煲菇豆。蘋果日報圖片</figcaption>
</figure>

「范湯皇」太安樓店只有300多呎，范太劃出十多個座位，鋪上暖黃色牆紙，成為不少街坊的飯堂。菜式天天不同，視乎當天早上范太在街市買到甚麼，奄尖的她早早起來就駕車去勻幾個街市買菜，「沙田街市啲餃子皮最靚，主力去大埔街市買海鮮、腐皮卷、雞等。」

范太這份「阿媽」的心意，客人相當受落，有時食完飯同范太傾傾心事，甚至有客自掏腰包買燈箱，或做義工戴起圍裙幫手執枱。范太說起時眼泛淚光，「呢啲令到我心存感恩，有時講起都流眼淚，開心嘅眼淚。」

起初范太獨自一人打理舖頭，開舖兩個月後請了一個洗碗工人，再過多一段時間發現客人愈來愈多，就再請多了一、兩個幫手。最初賣碟頭飯人手不足，連條菜她也沒時間滾，有客問：「范太呀，係咪有條菜好啲啊？」范太眼仔碌碌一人分飾兩角：「好！咁我加個爐，煮條菜比你。」有客又問：「范太呀，有冇魚食呀？」范太說：「我點樣搵條魚畀你食啊……得！咁不如整乾臘馬友，又可以儲存。」

「范湯皇」開始做出名氣後，吸引不少傳媒採訪，飲食雜誌找她訪問，寫她的創業故事，過年過節又找她拍片教整蘿蔔糕、包糭，食評家讚她的老火湯足料、不惜工本地做家常菜，晚上店外總有一堆客在等位。那豈不是賺好多？范太說，那時並沒有計算賺蝕，「我唔知賺定蝕㗎，見銀包有錢我就繼續做㗎喇，有時又拎去整吓冷氣嗰啲。」

范太憑她的熱誠衝出一點成績，成功在「阿富汗」種出鮮花。家人替她開心，十分支持，店內人手不足的一段時間，女兒甚至辭掉工作落場幫手。

<figure>
<img src="https://web.archive.org/web/20210921201852im_/https://hkcnews.com/news_新聞/hk-discuss/2019/03/范湯皇-范太-20190301223745_102e_large.jpg" alt="">
<figcaption>由在家煮飯給兒女，到在店舖煮給客人吃，范太說都一樣滿足。圖為范太在廚房教員工為鮑魚鎅花紋。何君健攝</figcaption>
</figure>

正當「范湯皇」愈做愈旺的時候，一通電話中止了范太的創業夢。范太仍記得收到電話那天是2017年4月21日，那一晚，范太與熟客正坐在店內吹水，突然收到業主打來的電話：「范太，真係唔好意思喇，我哋唔繼續租俾你，我哋要收番個舖。」本來范太與業主已議好續約，還在商討會否額外租旁邊的舖位擴張，但業主稱母親執意收回舖位予親戚用，最後還是要收舖。

突如其來的消息殺范太一個措手不及，倒是旁邊聽到消息的熟客先哭起上來，結果那晚范太就抱著熟客一起哭。最後清場走人那天，范太在店門望著已拆卸設備的廚房，不禁心酸：「我真係諗，點解會咁樣㗎……」到今天憶起那個畫面，大性大情的范太仍忍不住流淚，「嗰時個心好唔舒服，放咗咁多資源落去，短短兩年就乜嘢都冇，我真係好難接受。」精緻的裝修沒了，又不能收回頂手費，蝕了一筆離場。

業主一聲令下，做租客的終究還是要離開。碰巧那個時候她的孫兒剛出生，有朋友叫她不如索性專心湊孫，「湊孫係好開心，但我都係要有我自己嘅生活，做呢個舖頭我先覺得滿足。我鍾意同啲客溝通，搵到喜悅。」身水身汗煮完，見到客人食完飯露出的笑容，范太袋落袋，是大大的滿足感，令她捨不得就此放手。

范太於是再東跑西跑，另覓合適舖位，試過石門、荔枝角等區，要麼就是租金太貴，要麼就是店舖規格無法申請「大牌」（普通食肆牌照）。找了足足一年零九個月，她在朋友介紹下找到元朗朗屏站旁、東頭工業區附近的一個千多呎的舖位，重新出發。新舖地方比以往大，還可以賣酒。

<figure>
<img src="https://web.archive.org/web/20210921201852im_/https://hkcnews.com/news_新聞/hk-discuss/2019/03/范湯皇-20190301203258_1f29_large.jpg" alt="">
<figcaption>「范湯皇」新店面積約千多呎，比舊店闊落得多。何君健攝</figcaption>
</figure>

以往開店時，范太每朝6時多7時就起床，去不同街市買菜回舖烹調，做完午市又做晚市，每天早出晚歸。終嚐社會滋味的她，現在回想當初放棄闊太生活，有後悔嗎？

「我成日都話我嚟到呢個世界我無悔，我最想做嘅嘢已經做晒。我前半生嗰啲嘢都已經做晒，我湊大我個女，而家又返工，總算係OK。我以下落嚟嘅時間，其實我係冇嘢做，我係零value，就係湊吓孫飲吓茶行吓街，其實我唔羨慕呢啲生活，我知道自己係唔需要呢啲生活。」那有否想過，如果早一點開舖會更好？「固然係好，因為我體力會好啲。但係因為可能我嗰幾廿年冇做嘢，身體冇勞損，到而家做的時候都可以。」范太爽朗的笑聲又迴蕩在房裡。

60歲，是她的新開始。

<figure>
<img src="https://web.archive.org/web/20210921201852im_/https://hkcnews.com/news_新聞/hk-discuss/2019/03/范湯皇-20190301203236_7f62_large.jpg" alt="">
<figcaption>范太前半生為家庭付出，女兒長大後，後半生終可為自己追夢。何君健攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210921201852/https://hkcnews.com/aboutus/#subscribe)
