---
title: "一個人　走出香港式豬欄"
date: "2019-02-05"
author: "記者鄭靖而"
category: "眾聞"
tags:
  - "漫畫"
  - "一個人"
  - "港豬"
url: "https://web.archive.org/web/20210617151751/https://www.hkcnews.com/article/18261/%E4%B8%80%E5%80%8B%E4%BA%BA-%E6%B8%AF%E8%B1%AC-%E6%BC%AB%E7%95%AB-18261/%E4%B8%80%E5%80%8B%E4%BA%BA-%E8%B5%B0%E5%87%BA%E9%A6%99%E6%B8%AF%E5%BC%8F%E8%B1%AC%E6%AC%84"
original_url: "https://www.hkcnews.com/article/18261/%E4%B8%80%E5%80%8B%E4%BA%BA-%E6%B8%AF%E8%B1%AC-%E6%BC%AB%E7%95%AB-18261/%E4%B8%80%E5%80%8B%E4%BA%BA-%E8%B5%B0%E5%87%BA%E9%A6%99%E6%B8%AF%E5%BC%8F%E8%B1%AC%E6%AC%84"
---

# 一個人　走出香港式豬欄

大年初一，豬年來臨，你是否甘於做一隻肥肥白白、只希望發達、淨係識睇電視劇、打機、炒股票、上網掃平貨、得閒去吓旅行、新聞時事唔關我事的招牌港豬？

如果你唔甘心，要走出香港式豬欄，又有幾難？

有近9萬Likes的Facebook專頁「 [一個人](https://web.archive.org/web/20210617151751/https://www.facebook.com/dokul1988/) 」，是前港豬Simon的黑白火柴人漫畫相簿。30歲的Simon是工程師，月入兩萬多元，結婚一年但因買唔起樓要和太太暫時分開住。他和很多香港人一樣，曾經世界只有返工、打機、睇TVB......直至5年前，他受不了自己繼續做一隻被無營養飼料餵食、食完就瞓的港豬，決定用雙手，一筆筆走出豬欄，繪出新香港。

<figure>
<img src="https://web.archive.org/web/20210617151751im_/https://www.hkcnews.com/news_新聞/hk-discuss/2019/02/漫畫-一個人-20190201155844_241c_large.jpg" alt="">
<figcaption>眾新聞邀請Simon創作豬年漫畫，他解釋，作品不是刻意放負，只是反映現實。</figcaption>
</figure>

眾新聞邀請Simon創作豬年漫畫，結果Simon筆下的香港人，和豬原來有不少相似之處。記者問他為何不見喜氣洋洋，他說作品不是刻意放負，只是反映現實，「冇話負面唔負面，實際就係咁衰，你選擇視而不見唔係叫正面，係叫逃避現實。我覺得你第一步要接受現實先，接受香港係咁衰，之後再去諗辦法做番啲嘢改善。」

這就是Simon的創作style。

「 一個人」專頁去年底的一幅「香港公屋制度的荒謬」作品被廣傳，漫畫分成八格，描寫自小在香港長大的大明，月入1.5萬元，因入息超出上限，不符合申請公屋資格，大明每月要花4000元租住劏房，最後大明忍受不了劏房環境，搬到內地租樓住；另一邊廂，在內地長大的小明，在內地擁有數個物業放租，但來港假結婚、宣假誓，便申請到香港的公屋，漫畫結尾寫上一句「香港的公屋是給香港人住的嗎？」漫畫引來網民熱烈轉發，不少網民在貼文留言，內地新移民再成討論焦點，折射止不盡的中港矛盾。

<figure>
<img src="https://web.archive.org/web/20210617151751im_/https://www.hkcnews.com/news_新聞/hk-discuss/2019/01/一個人-20190130223158_2c85_large.jpg" alt="">
<figcaption>「一個人」去年底的這篇漫畫，引來9000多個Likes，7000多個Share。</figcaption>
</figure>

Simon在2015年底開設「一個人」專頁，專畫諷刺時弊、描寫香港人生活狀況的漫畫，不少作品獲大量網民轉載。專頁開始時，Simon除了繪畫政治議題，偶爾也會以香港人有共鳴的生活經歷為題材，例如說說回家後開電視只為擁有「家的感覺」等小品，專頁本來名為「難道我是一個人」，後來才簡化為「一個人」。

在創作漫畫前，Simon通常會在Facebook看看新聞，或從網友的分享尋找靈感。他說，繪畫「公屋篇」漫畫，是因為他在Facebook看到網友，談論其公屋住所的鄰居都是新移民，有些更在內地擁有物業收租，於是借用網友的故事，再查看相關新聞、上「高登」瀏覽網民討論，編成漫畫。記者問Simon會否擔心被指煽動中港矛盾「呃Like」，他說，只是指出現時制度的漏洞，不希望外來人濫用香港資源。

「一個人」的漫畫主題以時事為主，但Simon說，過去的他是港豬：「讀書嘅時候淨係諗考試，冇乜點理過個社會發生咩事。」年少時，他放學後就回家做功課、打機、看TVB劇集，偶爾才看看新聞。那時的他對政治理解很表面，「當時覺得民建聯係衰人，民主黨就係好人，如果有得投票就投民主黨，因為屋企人都投民主黨，好二元式嘅理解。」踏足社會成為上班一族後，忙碌的工作令他下班後只想躺在梳化上休息，打機、碌吓Facebook，無心力了解沉重的時事。Simon和香港人一樣都搵食行先，畢業後繼續做隻沉睡港豬。

Simon有感，香港的環境易於培養港豬，「喺香港生活係較艱難，細細個讀書要爭入大學，出嚟搵工又要爭，由細到大都要不斷競爭，壓力好大。好似我以前咁，放工咁攰已經冇心機諗嘢，不如輕鬆吓玩吓，我覺得香港嘅環境，會令到好多人唔想理政治嘢。」

<figure>
<img src="https://web.archive.org/web/20210617151751im_/https://www.hkcnews.com/news_新聞/hk-discuss/2019/01/漫畫-一個人-20190130191030_2a63_large.jpg" alt="">
<figcaption>「一個人」版主Simon自言過去是港豬，2014年傘運令他覺醒。何君健攝</figcaption>
</figure>

Simon一直在香港式豬欄中埋首工作，直至2014年的雨傘運動，終於，起身啦。

「經過雨傘運動，好似突然間醒咗。」2014年9月28日，警察向示威者施放催淚彈，聚滿示威者的馬路煙霧瀰漫，Simon在碌Facebook時看到這一幕，感到非常震撼，「第一次見到，原來警察係可以對普通市民做到咁嘅程度，唔係應該保護市民㗎咩，好似變咗調轉，幫個政權而唔係企喺市民嗰邊。」

87枚催淚彈令Simon驚醒，此後79天的佔領，他並沒有行得很前，只是偶爾到金鐘或旺角坐一個下午，在Facebook也會發貼文支持行動。那時他與很多香港人一樣，見到很多市民走上街頭，示威者坐滿了幾條馬路、充滿希望：「當時天真啲會諗，嘩，今次十幾萬人瞓喺條街度，政府應該都會做啲嘢。」結果直到清場，政府對真普選的訴求沒作任何回應，「嗰刻知道，原來政府係完全唔會聽我哋講嘢，好失望，同埋覺得唔可以靠政府，慢慢諗自己有咩可以做到。」

Simon就此決定走出豬欄，開始愈來愈留意時事，「以前覺得好遙遠，好似同自己冇乜關係咁，但由2014年開始，每一年都發生好多嘢，愈來愈貼身，感覺到政治議題，其實直接影響到我哋嘅生活。」

2015年底，Simon遇上了讓他「可以做啲嘢」的時機，因2016年分別有立法會新界東補選及換屆選舉，「嗰時我想幫香港做啲嘢，唔想置身事外。最直接想法就係，如果我有個地方，就可以講一啲信息畀多啲人知道。譬如叫人投票，會同身邊朋友講，如果有個page，就可以同多幾倍的人講。」於是他開設「一個人」專頁，繪漫畫分享社會議題，選舉前又會呼籲網民投票。立場傾向本土派的他，作品流露他對以往和理非非抗爭的疑惑。

<figure>
<img src="https://web.archive.org/web/20210617151751im_/https://www.hkcnews.com/news_新聞/hk-discuss/2019/01/漫畫-一個人-20190130191006_2d63_large.jpg" alt="">
<figcaption>Simon說，不習慣在電腦上繪圖，通常會用手機的應用程式繪畫。何君健攝</figcaption>
</figure>

Simon筆下以火柴人為主，畫風簡單，訪問期間Simon多次自嘲畫功差：「如果畫得靚，我就唔會用呢個風格啦，迫於無奈先用火柴人。」他兒時上過繪畫班，但有感一直都畫得不好；高中時期，迷上動漫的他試過在「同人展」（展示二創動漫作品的展覽）擺檔，印了十多本他畫的漫畫，結果只賣出一本，「嗰刻我就醒覺，原來自己畫畫係冇咩天分。」但喜愛繪畫的他，希望出一分力，嘗試改變香港的命運，「你見我畫嗰啲嘢都好普通，正常人都畫到。如果我都做到，咁其他人都可以做到啲嘢。」

選擇以漫畫形式表達對社會的看法，Simon說是為了吸引讀者，「因為文章咁長，唔係太多人願意停低睇，通常都碌走，但如果你見到幅火柴人，可能你用一秒時間就可以消化幅圖。雖然表達嘅訊息量冇咁多，但起碼佢肯睇先。」

不過，有網民批評「一個人」的漫畫流於表面。例如有一篇比較美國及香港的漫畫，在美國的小明想改變美國，選擇從政，最後當上總統；相反在香港的大明同樣想改變香港而從政，卻被DQ，在街頭抗爭後則要坐牢。有網民在漫畫下留言，指Simon過度美化美國的情況，有欠深度。Simon認為，漫畫形式本身相對表面，內容一定會較簡陋，其定位是希望引發讀者思考，「我嘅方向係想盡可能多啲人睇啲漫畫，吸收個訊息。如果一篇文章係有10，但讀者唔睇呢，就1都吸收唔到；但如果篇漫畫係1，有10個人睇，加埋都有10。所以我唔介意係表面，起碼佢知道呢件事，佢會自己諗多啲去思考。」

<figure>
<img src="https://web.archive.org/web/20210617151751im_/https://www.hkcnews.com/news_新聞/hk-discuss/2019/01/一個人-20190130223145_458c_large.jpg" alt="">
<figcaption>有網民批評，「一個人」的漫畫過分美化美國的情況，流於表面。</figcaption>
</figure>

Simon有不少作品都是描述香港年輕人的生活困境，例如買樓難、向上流動機會少、生活成本高等。他2010年在香港大學機械工程畢業後任職工程師，現月入二萬多。他與太太結婚一年，目前仍是分開居住：「樓價咁高，租又租唔起，亦買唔起，就分開住先。我如果夾硬買咗，成世俾層樓拖垮，況且而家首期都俾唔起，就算俾到首期，都好難想像二、三十年點捱落去。」

Simon認為，年輕人在現今的社會中，好像處處也無法立足，「政治上更明顯，你參選就DQ你，你想有自己意見，佢根本唔摻你玩，唔俾你嘅聲音入到議會。」

<figure>
<img src="https://web.archive.org/web/20210617151751im_/https://www.hkcnews.com/news_新聞/hk-discuss/2019/01/一個人-20190130225339_209c_large.jpg" alt="">
<figcaption>「一個人」不少漫畫，都以香港年輕人面對的困境為題材。</figcaption>
</figure>

對於未來，Simon說感到悲觀又樂觀。「客觀嚟講，九七之後20幾年時間，已經變晒，每一日都被中國殖民，分薄我哋資源，身邊朋友都講緊移民。樂觀方面，香港個形勢愈來愈差，令愈來愈多人迫住要醒覺，而家已經唔係溫水煮蛙，係擺明燒緊你，咁你都要醒。」

醒啦，各位港豬 !

#### Simon說，就如他這個不懂畫畫的普通人，也會用一些方式嘗試影響他人。他希望各位香港人，也能做一些事改變社會，令覺醒的力量愈來愈大。他預計，未來香港會繼續愈來愈差，但亦寄望香港人不要放棄，「咁樣香港先有未來，如果唔係，大家搵夠錢就移民，慢慢香港只會愈來愈死。 」


{{< video src="https://web.archive.org/web/20210617151751if_/https://www.youtube.com/embed/JDkudjXaMxw" >}}


<figure>
<img src="https://web.archive.org/web/20210617151751im_/https://www.hkcnews.com/news_新聞/hk-discuss/2019/02/一個人-20190201200537_2b61_large.jpg" alt="">
<figcaption>Simon自言畫畫沒有天份。圖為他小時候的畫作，讀者又覺得如何？</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210617151751/https://www.hkcnews.com/aboutus/#subscribe)
