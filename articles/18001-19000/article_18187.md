---
title: "四千蚊，做得一個得一個"
date: "2019-01-30"
author: "落區"
category: "眾說"
tags:
  - "清潔工"
  - "關愛共享計劃"
  - "派錢4000蚊"
url: "https://web.archive.org/web/20210925025037/https://www.hkcnews.com/article/18187/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD4000%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18187/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/18187/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD4000%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18187/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 四千蚊，做得一個得一個

<figure>
<img src="https://web.archive.org/web/20210925025037im_/https://www.hkcnews.com/news_新聞/hk-discuss/2019/01/清潔工-在職貧窮-落區-20190130095520_197c_large.jpg" alt="">
</figure>

【撰文：鄧永謙】   
 ***作者為新福事工協會 [關懷貧窮學校](https://web.archive.org/web/20210925025037/https://www.facebook.com/mnaspc/) 事工主任***

在機構樓下遇到外判清潔工友群姐，原來佢唔知自己是否合資格申請關愛共享計劃嗰四千蚊。   
 「你夠18歲未呀？」   
 「我六十幾喇！」   
 冇物業、冇交税又冇領取過任何長者或成人福利金，過哂六關合哂資格，但係唔知點樣拎表……   
 於是從背囊拎份表格同申請需知嘅影印本，連埋信封俾佢，順便教埋佢點填同要準備埋有關文件，仲有附近最近收申請表嘅地方。

「$4000有冇半個月嘅人工呀？」   
 「唔止半個月喇！我一個月得六千幾蚊咋……」   
 因為群姐本身有長期病患，要經常去醫院覆診，所以每個月只可返廿日工左右。

其實群姐今年已經六十四歲，問佢會否之後考慮申請長生津或高齡長者津貼？   
 「唔搞咁多嘢喇……聽好多人講要去見福利官，又話要俾人查乜查物……」   
 「嗰種係叫長者綜援，同長生津嗰啲唔同㗎……」   
 「哎呀……事旦啦，我仲叫做得嘢，唔想攞嗰啲錢，淨係拎呢四千蚊夠喇。」

呢幾日，其實接觸到不少好似群姐處境嘅故事，或者呢四千蚊嘅金額，我哋自己拎唔拎到可能影響唔大，但對於一大班基層勞動街坊而言，其實真係唔少，但可惜佢哋真係唔清楚可以點樣做……   
 好似有位清潔工友，為咗養家每日直踩兩更，由朝六至晚十一，根本連去拎表格嘅機會都無。

「佢叫我上網下載表格，不如叫我唔好申請仲好啦！」

而當中更好真實地見到過去政府福利制度所塑造的標籤化，以及勞動市場外判及零散化的剝削，對基層特別是長者所造成的影響有幾咁嚴重。

雖然應該繼續勁鬧個申請手續有幾咁擾民同反智，但同時間亦想有更多有資格、有需要但唔知可以點申請嘅街坊鄰舍，最終可以受惠，希望做得幾多得幾多、做得一個得一個……


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210925025037/https://www.hkcnews.com/aboutus/#subscribe)

---

![博客 | 落區](https://web.archive.org/web/20210925025037im_/https://www.hkcnews.com/uploads/avatars/222b2172-bbab-48e0-88ba-3c7c229d881a.png?556908906)

**博客 | 落區**

【落區】落區是「關懷貧窮學校」帶領參與者學習認識本地貧窮問題，了解基層群體處境，持續與街坊建立關係的行動之一。落區意指要了解基層狀況，首先要進入社區，專欄會分享平日落區與街坊接觸的故事，基層生活的點滴，細看社會貧窮問題，一同反思生活與信仰。「關懷貧窮學校」是基督教機構新福事工協會轄下的部門，負責推動關懷貧窮教育，讓更多人關注本地貧窮問題及加入服侍基層群體的行列。
