---
title: "維園年宵「豬仔」以外：放負、青春、懷舊"
date: "2019-02-02"
author: "記者莊曉彤"
category: "眾聞"
tags:
  - "維園年宵"
  - "九十後"
  - "豬年"
url: "https://web.archive.org/web/20210916192136/https://www.hkcnews.com/article/18308/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18308/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/18308/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18308/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 維園年宵「豬仔」以外：放負、青春、懷舊

走入維園年宵市場，可見各式各樣的「豬仔」賀豬年，也有部分檔攤以另類主題吸引顧客。行經其中一檔時，奇怪地沒有聽到半點叫賣聲，只見兩位檔主坐在店內深處飲水聊天，而他們頭上一個白底紅字的牌子寫著：「夢想無價:) 因為根本唔值錢」。店內所售的布袋、毛巾等，都寫上似乎充滿負能量的句子，例如：「人工好似月經　一個月一次　但一個禮拜就完咗」。

駐足這個檔前，才發現找不到檔名，只有那些「好mean（刻薄）的句子」。檔主Jacko解釋：「我自己去睇，而家香港有太多虛偽嘅嘢，即係望落去可能有好多好假嘅祝福、好假嘅笑容。年宵呢個咁開心嘅節日賣啲咁相反嘅嘢，其實唔完全負面，因為有時望到呢樣嘢，會有種激勵嘅感覺，即係人人都可能經歷過追夢呀、盡力後失敗嘅事，所以我們會揀呢啲字句。」

<figure>
<img src="https://web.archive.org/web/20210916192136im_/https://www.hkcnews.com/news_新聞/hk-discuss/2019/02/年宵-流行文化-維園年宵-20190201125006_17e1_large.jpg" alt="">
<figcaption>兩位店主以「願者上釣」方式擺攤。莊曉彤攝</figcaption>
</figure>

Jacko表示，他售賣的金句產品不是百分百原創，但都是經他們四、五個夾錢的檔主思考後挑選出來，想真實地呈現負能量給大家看。另一位檔主Scarlett指，他們將一些句子由書面語改成廣東話，「同埋你見到嗰句英文，其實唔係純正英文，係港式英文（Chinglish），就係想賣呢種文化或者口味俾客人。」

他們賣的一個布袋上印著：「機會係留俾有機會既人 She says You are a good man」。Scarlett笑說：「呢句英文，其實大家一睇，真係香港人先知點解咁樣講。」剛巧一位女士走進店內，用英語問布袋上的這句英文是甚麼意思，Jacko盡力解釋：「it means….you can’t be her boyfriend.」Scarlett則自忖道：「『好人卡』英文點講⋯⋯」女士之後駐足一會就離開了。

Scarlett說：「不過我們第一個客人竟然係外國人，佢話佢老公識中文，佢自己識英文，攞番去佢老公會睇得明。」

<figure>
<img src="https://web.archive.org/web/20210916192136im_/https://www.hkcnews.com/news_新聞/hk-discuss/2019/02/維園年宵-年宵-流行文化-20190201124941_280d_large.jpg" alt="">
<figcaption>有女士走入店來，以英語查詢句字意思。莊曉彤攝</figcaption>
</figure>

<figure>
<img src="https://web.archive.org/web/20210916192136im_/https://www.hkcnews.com/news_新聞/hk-discuss/2019/02/流行文化-年宵-維園年宵-20190201125027_13d7_large.jpg" alt="">
<figcaption>Scarlett（左）與Jacko（右）擺攤時基本上都在聊天。莊曉彤攝</figcaption>
</figure>

Scarlett與Jacko兩人各自在尖沙咀開舖頭（未有透露經營的是甚麼生意），彼此是鄰居。後來附近的四、五個店主決定集資在年宵投攤，再各自找朋友幫忙，促成了這個「放負」攤位。Scarlett指，拍檔的店舖大多走文青風，「我們有個老闆娘係做乾花嘅，即係自己摘花賣。」今次擺年宵各人共投資約8萬元，Jacko說：「生意嘅角度都係想賺錢嘅。對我嚟講，賺錢係重要，但係將啲真實嘅嘢俾到大家，都係一件好重要嘅事。」

Scarlett認為：「其實係好想佢哋（經過的人）睇完之後，個心有嗰吓感覺。即係，係好mean但好真，跟住到頭嚟係激勵自己。」Jacko又指：「頭先有人經過都話我哋嘅字眼好mean，但如果你會覺得mean，即係其實你有個感受，我覺得最擔心係香港人對好多事都無晒感受 。」

<figure>
<img src="https://web.archive.org/web/20210916192136im_/https://www.hkcnews.com/news_新聞/hk-discuss/2019/02/九十後-年宵-維園年宵-20190201124826_10f5_large.jpg" alt="">
<figcaption>「豬朋狗友九十後」成員（右一Anna、右二William）。莊曉彤攝</figcaption>
</figure>

另一邊廂，有攤檔以「90後」做主題，自家設計歌詞貼紙、T-shirt及文件夾，以及購入豬公仔出售。貼紙內容包括：Supper Moment的「人生夢一場　革命至蒼老」、方皓玟的「你是你本身的傳奇」等。檔主之一William說：「基本上我哋嘅成員都係90後，都可以叫青春嘅，暫時都仲係啦，希望可以喺度燃燒一吓（青春）。」

William說，檔攤的核心成員有四至五個，加上朋友及義工則有十多人，成員來自不同大專院校，透過學校之間的交流活動相識，今年已是他們第二次擺年宵攤位。

被問到為何強調「90後」，成員Anna表示，普遍人覺得「90後唔捱得」、經常轉工，「但係其實有啲嘢我哋都會堅持，如果我哋真係有心去做，其實我哋都好努力去做。」William則覺得「90後」似是被分割出來的世代：「我哋對於老一輩嚟講，係一種雞肋嘅存在。但係90後同00後，我覺得係一個比較大嘅區隔⋯⋯人哋話三年一個溝（gap），但我覺得90後至00後，那怕你係99同00年出生之間，都唔只一個溝，我個人感覺啫。」

檔位投資約8萬元，集資自幾十位朋友。William說去年賺到少少錢，但賺錢不是他們最大目標：「我哋以回本為最大目標！哈哈哈。因為基本上你一計人工，呢件事係無可能賺到錢嘅。而我哋咁多義工嘅投入、伙食等，基本上志在參與、志在回本、志在當中過程同埋喜悅。」他又指，因為大家都快將畢業，相信今年之後就不會再有時間及精力擺年宵。

<figure>
<img src="https://web.archive.org/web/20210916192136im_/https://www.hkcnews.com/news_新聞/hk-discuss/2019/02/城市大學-年宵-維園年宵-20190201124850_2398_large.jpg" alt="">
<figcaption>Sam是城大兆基堂的宿生，年宵開「乘大士多」。莊曉彤攝</figcaption>
</figure>

城大兆基堂宿生則以懷舊香港為主題擺攤，售賣十八區的鐵牌、設計成通勝日曆的文件夾、樽裝麥精攬枕等。檔主Sam說：「我哋想大家諗番起，其實我哋都有自家製嘅產品，譬如麥精或者維他奶，係香港品牌。我哋嘅士多好原汁原味，譬如我哋嘅日曆：通勝設計，有宜同忌，呢啲都係香港嘅嘢。希望欣賞人哋美好之處嘅同時，都會記得自己擁有啲乜嘢。」

Sam憶述兒時很喜歡到士多買零食及玩具，他父親也是開士多賣調味料，「細細個喺嗰個環境長大，譬如隔離舖同街坊好friend，得閒就過去隔離舖頭玩、去食嘢，成個氣氛都好好。我最鍾意食汽水糖，同埋戒指糖，嘻嘻，嗰時貪佢細細筒，同埋戒指糖可以穿住食。」

他續道：「放學係近西環嘅，但而家嗰度已經變咗蘇豪區，嗰時我記得條街全部都好地道，有米呀、茶餐廳，而家已經執晒，全部變晒酒吧，迎合蘇豪區嘅發展。」

Sam說，兆基堂宿生近4年都有投攤，志在凝聚各級宿生。他指，整個兆基堂有300幾個宿生，今次募資共約10萬元，「其實今年個檔都貴咗，比上年貴咗幾個percent，差唔多要2.5萬元以上先投到一個攤位。另外，仲要自己設計product、每樣嘢都要攞版、運輸、搭棚都一大筆錢。其實唔打算賺錢，回到本就夠，當一個聚腳點，最緊要俾大家一齊嚟玩。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210916192136/https://www.hkcnews.com/aboutus/#subscribe)
