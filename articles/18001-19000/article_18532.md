---
title: "避免大愛變成大恨——歐盟同挪威嘅家庭團聚政策"
date: "2019-02-17"
author: "骷髏小姐在挪威"
category: "眾說"
tags:
  - "香江"
  - "HK"
  - "香港"
  - "Hong Kong"
url: "https://web.archive.org/web/20190814131041/https://www.hkcnews.com/article/18532/%E9%A6%99%E6%B8%AF-18532/%E9%81%BF%E5%85%8D%E5%A4%A7%E6%84%9B%E8%AE%8A%E6%88%90%E5%A4%A7%E6%81%A8%E2%80%94%E2%80%94%E6%AD%90%E7%9B%9F%E5%90%8C%E6%8C%AA%E5%A8%81%E5%98%85%E5%AE%B6%E5%BA%AD%E5%9C%98%E8%81%9A%E6%94%BF%E7%AD%96"
original_url: "https://www.hkcnews.com/article/18532/%E9%A6%99%E6%B8%AF-18532/%E9%81%BF%E5%85%8D%E5%A4%A7%E6%84%9B%E8%AE%8A%E6%88%90%E5%A4%A7%E6%81%A8%E2%80%94%E2%80%94%E6%AD%90%E7%9B%9F%E5%90%8C%E6%8C%AA%E5%A8%81%E5%98%85%E5%AE%B6%E5%BA%AD%E5%9C%98%E8%81%9A%E6%94%BF%E7%AD%96"
---

# 避免大愛變成大恨——歐盟同挪威嘅家庭團聚政策

物價取決於供應同需求，醫療服務嘅數量（如人均醫護人員、人均病床數目等），同埋代價（如輪候時間），都係由供求決定。呢十幾年，醫療服務需求倍增，但公立醫院病床數目竟然少咗，未去番沙士前數目（見陳沛然醫生文章），唔爆煲至奇。   
   
 香港醫療爆煲，非始於今日。供求嚴重脫節，有需求亦有供應嘅因素，正如黃任匡醫生同埋好多評論强調，單程配額，唔係爆煲嘅單一原因，要正視所有原因，情況先會改善，但單程配額係人口增長嘅主因，為咗避免短期內攬炒，暫停／削減每日150個單程配額，可令未來幾年需求稍減，令醫護人員唞唞氣。與此同時，要爭取攞番單程配額審批權，仲要質詢林鄭月娥政府嘅人口估算，如果任由政府對人口政策左閃右避，用啲似是而非嘅數字同論述去誤導公眾，好多民生問題只會不斷惡化，不斷爆煲，如教育、房屋、交通同環保等等，更加唔使講，林鄭月娥就係用人口增長嚟合理化倒錢落海 －東大嶼1,700公頃填海呢個大白象工程；我哋要攞番本來屬於我哋嘅人口政策話語權！

<figure>
<img src="https://web.archive.org/web/20190814131041im_/https://www.hkcnews.com/news_新聞/hk-discuss/2019/02/家庭團聚政策-挪威-歐盟-20190217134655_24af_large.png" alt="">
<figcaption>網絡截圖："Family reunification regulation in Norway – A summary", 2017, Institutt For Samfunnsforskning</figcaption>
</figure>

就單程證配額同家庭團聚，林鄭月娥成日教訓我哋要包容，但一個對輪候公屋小市民，對領取綜援長者，咁涼薄嘅林鄭月娥政府，同我哋講大愛包容？虛偽無恥。好，林鄭月娥講大愛包容，咁就睇下講人權嘅歐盟，同埋盛產大愛包容嘅挪威，喺家庭團聚政策上，係咪淨講包容而中門大開？

<figure>
<img src="https://web.archive.org/web/20190814131041im_/https://www.hkcnews.com/news_新聞/hk-discuss/2019/02/歐盟-家庭團聚政策-挪威-20190217134042_109f_large.png" alt="">
<figcaption>備註：(1)對難民申請家庭團聚，歐盟和挪威的要求會較寬鬆。(2)挪威還有聯繫要求("Attachment Requirement", 2017)：挪威可拒絕家庭移民申請，如果該家庭可在安全的第三國家生活，並且和挪威相比，該家庭和這第三國有更強的聯繫。資料來源：Report 2017:06 Family reunification regulations in Norway and the EU，作者整理資料並製圖</figcaption>
</figure>

由上表可見，講家庭團聚，歐盟同挪威， 唔係淨講包容人權而中門大開，點解呢？   
   
 挪威自2000年家庭移民不斷增加，佔所有非北歐移民40%，如中門大開，唔知邊年會好多人嚟，唔知社會嘅承載力會唔會過紅線，仲有，喺財政預算同負擔、經濟發展，基建同公共服務， 唔能夠準確規劃，所以人權包容，都要兼顧有秩序移民，兩者要平衡。   
   
 但挪威地大人少，2017年家庭移民先係1.6萬，有排先會過紅線啦，使乜咁多要求？ 因為社會嘅移民承載力，主要涉及（1）公共服務（2）不同文化嘅融合，移民數目幾多係唔夠？／合適？／過咗紅線？ 除咗客觀標準，仲有每個社會嘅主觀期望同觀感，呢啲主觀期望同觀感，每個人未必相同，係一個動態同爭論不休嘅議題，但最重要係，當移民數目遠超客觀標準／主觀期望，咁本地人自然就會覺得資源被移民佔用，唞唔到氣，民怨四起，本地人同移民，會出現對立，關係就難修補，對國家對本地人對移民，是禍不是福。追求包容嘅理想社會，應該支持，但要務實，歐盟挪威，唔係淨講大愛包容原則而忽略大局，希望避免將大愛變成大恨。   
   
 曾幾何時，我哋對內地人，只有大愛——盡心盡力支援天災地區同埋為六四平反等；曾幾何時，我哋對內地來港嘅左鄰右里，關懷幫助，因為社會承載力未過紅線，我哋仲有餘力助人自助。林鄭月娥最近去咗瑞士Davos嘅世界經濟論壇，話喺佢哋身上明白要謙卑，但係歐盟同挪威嘅家庭團聚政策，點解佢又唔學呢？因為林鄭月娥選擇只服務北京，呢啲「管治新風」，已成為佢嘅禍港註冊嘜頭。   
   
 **附註：**   
 **有住所要求的歐盟成員國是：AT, BE, BG, CY, CZ, DE, EE, EL, ES, FR, HU, IT, LT, LU, LV, PL, SE, SK, UK**

**有醫療保險要求的歐盟成員國是：AT, BE, BG, CY, CZ, DE, EE, EL, ES, HR, HU, LT, LU, LV, PL, SI**

**有足夠經濟能力要求的歐盟成員國是：AT, BE, BG, CY, CZ, DE, EE, EL, FI, FR, HR, HU, IE, LT, LU, LV, NL, PL, SE, SI, SK, UK**

**有融合要求的歐盟成員國是：FI, IE, LU**

**有等待時間的歐盟成員國是：BG, EE, IE, FI, HR, HU, IT, SI, SE, SK**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190814131041/https://www.hkcnews.com/aboutus/#subscribe)

---

![博客 | 骷髏小姐在挪威](https://web.archive.org/web/20190814131041im_/https://www.hkcnews.com/uploads/avatars/62c82bf5-71b6-4951-bba8-032b2a012e95.png?410975182)

**博客 | 骷髏小姐在挪威**

【骷髏小姐・骷髏小姐在挪威】當年的背包客，第一次去挪威，便呆了一段歲月，因為驚艷。之後再踏足挪威，一晃多年，有欣慰有嘆息，也有憂愁。愛東逛西逛，愛望天望地望人，用近鏡也用廣角鏡，以香港的風景為底色，說些挪威人挪威事。
