---
title: "剛果來港傳教　麥冠達神父變KOL「麥神」　出Sticker扮財神為聽青年聲音"
date: "2019-02-17"
author: "記者莊曉彤"
category: "眾聞"
tags:
  - "天主教"
  - "黑人問號"
url: "https://web.archive.org/web/20210712024134/https://www.hkcnews.com/article/18524/%E5%A4%A9%E4%B8%BB%E6%95%99-%E9%BB%91%E4%BA%BA%E5%95%8F%E8%99%9F-18524/%E5%89%9B%E6%9E%9C%E4%BE%86%E6%B8%AF%E5%82%B3%E6%95%99-%E9%BA%A5%E5%86%A0%E9%81%94%E7%A5%9E%E7%88%B6%E8%AE%8Akol%E3%80%8C%E9%BA%A5%E7%A5%9E%E3%80%8D-%E5%87%BAsticker%E6%89%AE%E8%B2%A1%E7%A5%9E%E7%82%BA%E8%81%BD%E9%9D%92%E5%B9%B4%E8%81%B2%E9%9F%B3"
original_url: "https://www.hkcnews.com/article/18524/%E5%A4%A9%E4%B8%BB%E6%95%99-%E9%BB%91%E4%BA%BA%E5%95%8F%E8%99%9F-18524/%E5%89%9B%E6%9E%9C%E4%BE%86%E6%B8%AF%E5%82%B3%E6%95%99-%E9%BA%A5%E5%86%A0%E9%81%94%E7%A5%9E%E7%88%B6%E8%AE%8Akol%E3%80%8C%E9%BA%A5%E7%A5%9E%E3%80%8D-%E5%87%BAsticker%E6%89%AE%E8%B2%A1%E7%A5%9E%E7%82%BA%E8%81%BD%E9%9D%92%E5%B9%B4%E8%81%B2%E9%9F%B3"
---

# 剛果來港傳教　麥冠達神父變KOL「麥神」　出Sticker扮財神為聽青年聲音

在剛過去的農曆年假，不少人創作拜年Sticker、長輩祝福圖等，天主教香港教區青年平台 [Facebook Page「沸點」](https://web.archive.org/web/20210712024134/https://www.facebook.com/YouthBoilingPoint/) （熱血沸騰的公教青年聚腳點）亦不例外，有趣的是由神父出Sticker、扮財神、拍片同大家拜年。其中一位神父麥冠達（Dominique Mukonda），是節目 [《麥神問號》](https://web.archive.org/web/20210712024134/https://www.facebook.com/search/videos/?q=%E9%BA%A5%E7%A5%9E%E5%95%8F%E8%99%9F&epa=SERP_TAB) 的主持，他在節目中講廣東話四圍訪問青年教徒、主教，邀請他們分享對教區年度主題「實信青年」的看法。這位神父大玩網絡潮流文化受年輕教徒歡迎，稱他做「神父KOL」亦不為過。

剛果出生的麥神父，接受眾新聞訪問時表示：「呢啲都係傳福音嘅工具，嗰啲sticker啦、麥神問號啦，係（為咗）集中青年嘅聲音，因為我哋都要聽佢哋需要啲乜嘢。麥神問號、IG live，而家青年人鍾意用呢啲平台。」

《麥神問號》系列自去年11月開始不定期播出。麥神父的同事Teresa說，節目源起只因有青年教友跟麥神父講笑，叫他影相扮「黑人問號」，本來是純屬搞笑，但麥神父後來願意上鏡做訪問，就慢慢有了節目。

<figure>
<img src="https://web.archive.org/web/20210712024134im_/https://www.hkcnews.com/news_新聞/hk-discuss/2019/02/麥神父-麥冠達-天主教-20190215131432_2828_large.jpg" alt="">
<figcaption>左圖：「麥神問號」；右圖：網民常用圖片「黑人問號」。</figcaption>
</figure>


{{< video src="https://web.archive.org/web/20210712024134if_/https://www.facebook.com/plugins/video.php?href=https%3A%2F%2Fwww.facebook.com%2FYouthBoilingPoint%2Fvideos%2F547017065798911%2F&show_text=0&width=560" >}}


《麥神問號》系列至今播出了八集，另有幾集是年初麥神父帶團到巴拿馬參與天主教世青節的「號外」版。節目裡面，麥神父有時邀請主教分享對青年教徒的鼓勵，有時邀請青年教徒分享活動感想。另外又有「應節」題材，例如聖誕節前夕，麥神父就訪問了每年製作馬槽模型的巧匠。

上月初，教廷宣布委任前主教湯漢樞機出任「宗座署理」，三日後播出的《麥神問號》，便訪問了被指作風開明但無得坐正的夏志誠輔理主教。片中的麥神父說著一口流利的廣東話、手裡拿著一支短小的咪，不徐不疾地訪問夏志誠有關宗座署理的權責。影片長達10分半鐘，至今獲得568次分享、逾3萬人次觀看。

這次打鐵趁熱訪問夏志誠，引起了迴響。麥神父憶述，拍片當日正在參與一個神職人員的學習營，夏志誠亦有參與，他聽到青年人及身邊同事提出的一些問題，「and then 我一見到夏主教就：hey，夏主教你有無興趣（做訪問）。我以為佢會話等遲啲先啦，唔係，即刻、我哋可以即刻做都無問題。」


{{< video src="https://web.archive.org/web/20210712024134if_/https://www.facebook.com/plugins/video.php?href=https%3A%2F%2Fwww.facebook.com%2FYouthBoilingPoint%2Fvideos%2F2026189944138156%2F&show_text=0&width=560" >}}


生於剛果的麥冠達年幼時加入聖母聖心會，是該修會第三位由非洲派來港服務的修士，2008年來港，三年後晉鐸為神父。他當時接獲來港消息也很驚喜，但因為自小知道所屬修會是國際性的，早有心理準備要到遠方服務。他又指：「點解我嚟香港呢，唔係睇你係剛果人啦、歐洲人啦，係睇邊度有需要、邊個可以去嗰度服務。」問到他當時幾歲，他說：「可以skip呢個，哈哈。唔鍾意講，好後生。」麥神父拒絕透露年齡，始終堅守著自己的秘密。

他在《麥神問號》粉墨登場，首要準備當然是流利的廣東話。剛果的常用及官方語言是法文，所以當他在11年前獲修會派來香港前，先到菲律賓學習英文6個月，到港後再於中文大學修讀非華語人士廣東話進修課程，花2年時間學中文及廣東話，期間不涉足教區工作。

他形容學中文是一個好大的挑戰：「好似兩個唔同嘅世界，因為我哋本身係用alphabet，但呢度要學中文字。同埋講嘢要特別留意發音，如果個音高啲或者低啲，意思都唔同。」他舉例說：「我哋做天主教徒，應該要學識講兩個字：天主。但係因為我哋剛果人發呢個音係唔容易，『主』係好容易講成『豬』，所以『天主』、『天豬』。嘩，好大件事。老師成日叫我小心啲，因為喺人地面前講『天豬』呢，可能被人鬧。」

又有一次，老師問他喜歡食甚麼，他答道：「我鍾意食機翼。」他這時候張開雙臂笑說：「成個機～翼，老師都唔知我想講乜嘢。我話唔係食機翼呀，係食『雞翼』。哈哈哈，好慘呀真係，不過係開心嘅。」

麥神父記得第一個學期，共有20位學生，除了修士之外，還有因工作需要或對中文有興趣的人來上課，來自法國、韓國、日本等地。「開始嘅時候有20個人，你估吓兩年之後有幾多個人？我知係你問問題，但係而家我問你啦。」麥神父打趣地問。

記者猜有10個，他說：「4個。3個修士同1個修女。」他身旁的同事Teresa笑言是因為走不得，麥神父則道：「唔係唔走得呀，走咗嗰啲裡面都有神父，頂唔順喇，就返波蘭、返法國，真係適應唔到而返自己嘅地方。」但他不曾想過放棄，因為他覺得越辛苦、越有挑戰性的事，就越鍾意做。現時，他已經能夠讀、寫、講、聽中文，回答記者提問時亦非常爽快，沒有半點含糊，有時還會反過來問記者，因為他是問慣問題的「麥神」。

<figure>
<img src="https://web.archive.org/web/20210712024134im_/https://www.hkcnews.com/news_新聞/hk-discuss/2019/02/麥神父-麥冠達-天主教-20190215123937_bc30_large.jpg" alt="">
<figcaption>麥冠達神父主持彌撤。受訪者提供</figcaption>
</figure>

談到《麥神問號》的誕生，麥神父首先澄清，播放平台「沸點」是由教區青年牧民委員會（青委）與教區視聽中心於2016年合作創立。Teresa是視聽中心的代表，再加上另一位同事及麥神父，三人製作《麥神問號》。如前文所述，這是一個源於「黑人問號」的節目。

Teresa說：「我哋教咗佢點樣用手機（拍片），而家好方便，clip個咪就可以做到質素幾好嘅片段。佢就突登自己去買咪、買埋個（腳）架。同埋麥神父多機會出去接觸青年人，佢成日要出去探訪學校等。所以與其我哋無辦法有個人成日跟住佢，不如佢自己試吓拍，佢就自己攞住啲工具，隨時自己拍，或者附近見到咩人就幫佢揸機。」

之後，麥神父就在YouTube看怎樣訪問人，他說：「如果知道今日有個青年聚會，自己諗一啲問題，或者同兩個同事坐低諗，佢哋會問我嚟緊呢個禮拜會見到邊一種嘅青年人。有啲interview係一齊預備，有啲interview係hey一見到神父或者乜嘢係最in，即刻訪問佢啦。」 夏志誠的訪問，便是麥神父即興之作。

<figure>
<img src="https://web.archive.org/web/20210712024134im_/https://www.hkcnews.com/news_新聞/hk-discuss/2019/02/麥冠達-天主教-麥神父-20190216223504_c60b_large.jpg" alt="">
<figcaption>麥神父的賀年Sticker。「沸點」Facebook照片</figcaption>
</figure>

麥神父去年獲教區安排擔任青委主席，經常有機會接觸年青教徒，但光是打破語言障礙、擺自己「上鏡」，並不足以收窄彼此之間的generation gap，所以麥神父很著意學習和理解年青人的文化。「我係比較鍾意面對面溝通嘅，問問題、學習、聽人哋嘅意見等等。」問及年青人最常用的社交媒體，「而家係IG、Snapchat。Facebook而家越嚟越唔in，佢哋話Facebook係老人家先用。變得好快，要識得跟佢哋，呢度係要每日學習。」

90後的記者問麥神父：「會唔會玩埋抖音？」同場三人都大笑起來，Teresa說：「未跟到。」麥神父不作回應，但表示在學習過程中要保持開放態度，「睇佢哋玩，有興趣就同佢哋一齊玩。（你哋會一齊玩乜嘢？）Facebook video、IG message，其實我玩遊戲唔係好叻嘅，不過係有興趣同佢哋一齊玩，佢哋都好鍾意。」

他承認，要進入年輕人的世界有點難，「因為佢哋其實係變得好快嘅。同埋佢哋嘅language成日都change，當你開始明白佢哋嘅世界嘅時候，佢哋已經走咗喇。所以係，要啲時間同open-minded。佢哋嘅language同思想係always on the move。所以係好難，不過如果你有興趣，係可以嘅。」有時候不明白年輕人為何這樣說，他就會直接問，「如果唔問，就唔能接近佢哋，或者用internet。有時佢哋send message畀我：神父你自己搵人幫你、同你解釋，哈哈。或者我哋傾偈時，我係鍾意問嘅，問先至學到嘢。」

有見越來越多中小學生講普通話，麥神父又有遇過嗎？「青年人同我傾偈嘅時候，大部分人都係講廣東話，反而年長嗰啲，傾偈有時有啲困難，因為佢哋係講大陸嗰啲福建話，有時唔識聽。我知，而家好多青年人，普通話又得、廣東話又得，但我普通話唔得，佢哋知我唔識，所以大部分時間係講廣東話。」他表示暫未有計劃學普通話，「maybe in the future，我係唔急嘅。我知係好需要嘅，但係慢慢嚟啦，step by step。」

<figure>
<img src="https://web.archive.org/web/20210712024134im_/https://www.hkcnews.com/news_新聞/hk-discuss/2019/02/麥冠達-麥神父-天主教-20190215124104_1336_large.jpg" alt="">
<figcaption>麥神父熱衷青年教徒的工作，辦公室書櫃內有很多相關書籍。莊曉彤攝</figcaption>
</figure>

從麥神父的觀察，天主教青年教徒很多，但參與活動或者「返堂區」（返教會）的則很少。「點解越嚟越少？好老實講，佢哋覺得出面吸引啲，好多friend啦、好多嘢玩啦、好多興趣啦。而家（青年人的）興趣越嚟越多，我哋就要成日諗點樣整啲活動啦，或者祈禱聚會，睇吓點樣吸引佢哋返嚟。」

至於青年神父／修女，則更少見。麥神父認為：「因為青年人有其他dream，但dream做神父係好少嘅。所以而家我哋青年牧民委員會呢，有時都會同教區聖召委員會一齊合作搞啲活動，去介紹呢個『聖召』，搞啲講座、工作坊，等大家知道呢個聖召其實係乜嘢。」Teresa解釋，「聖召」是天主的召叫。當青年人感受到這個聖召時，可以找神父／修女傾偈，思考是否要成為神父／修女。

當認定這是屬於自己的聖召，就會選擇修會，例如慈幼會、耶穌會、聖賢會等，進入該會的修院接受培育。成為神父之前，一般要在修院讀書8至10年，時間長短因修會而異，其中4年讀神學、2年讀哲學，再加上實習時間。成為修女之前則需要在修院讀書4至6年。麥神父補充：「可能入咗修會之後，都會覺得：唉，呢個真係唔係我自己想要嘅嘢。就自己離開，都有呢啲經驗，我哋見過好多。」來港11年的麥神父，身邊亦有年青教友準備升神父。麥神父每日為他們的聖召祈禱、給予他們鼓勵，並分享彼此的喜與悲。

<figure>
<img src="https://web.archive.org/web/20210712024134im_/https://www.hkcnews.com/news_新聞/hk-discuss/2019/02/天主教-麥神父-麥冠達-20190215124044_23e0_large.jpg" alt="">
<figcaption>在麥神父辦公室的一隅，放置了剛果國旗、領受晉鐸時的照片砌圖。莊曉彤攝</figcaption>
</figure>

話說神父一年有幾多日假？「我哋傳教士係同教區簽contract，所以我哋修會係兩年放一次／三年放一次。我哋唔係每年放幾多日，係你take up三年（工作）先至放一次。我2017年放咗一次假，下次係出年。」麥神父所屬修會，每三年工作後可以放三個月假，而他多數都會回剛果老家。

回到剛果，他會講法文及當地語言，但在香港生活久了，已經無法回到剛果的「慢活」。「有時巴士未到站，我已經企起身行去巴士門口，有啲人就會覺得：呢個人做乜嘢？因為我哋剛果，係要等巴士停咗先，and then企起身開始行過去，所以啲人會覺得我好奇怪。但我哋香港已經喺門口等，一開門就『卜』。」麥神父在剛果時住家姐屋企，「如果我話12點半食飯，係真係12點半開始食飯。所以佢（家姐）好緊張，因為如果神父話12點半，但12點半未得就⋯⋯就係佢『犯罪』。哈哈，所以佢好大壓力。」

兩地的文化差異大，長年在港的麥神父也曾面對身份認同的疑惑：「我喺香港，啲人會話我係剛果人；喺剛果，啲人會話我係香港人。所以我係邊個呢？開始嘅時候係有啲confused，係咪我做錯嘢呢？係咪人哋唔明我呢？好似 I belong to nowhere。而家已經無咗呢個感覺。如果我喺剛果，人地話我係香港人，係好正常嘅，因為我喺香港好多時間。以前我會介意，好似適應唔到，但而家it’s OK，我已經係好local嘅香港人。」

<figure>
<img src="https://web.archive.org/web/20210712024134im_/https://www.hkcnews.com/news_新聞/hk-discuss/2019/02/麥冠達-天主教-麥神父-20190215124008_10cf_large.jpg" alt="">
<figcaption>麥神父將這個耶穌為門徒洗腳的擺設放在案前，提醒自己要服侍他人，而非受人服侍。莊曉彤攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712024134/https://www.hkcnews.com/aboutus/#subscribe)
