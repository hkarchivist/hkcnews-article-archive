---
title: "坐吓逼吓吹吓搶吓高興吓 － 蓮香樓"
date: "2019-02-23"
author: "記者盧曼思"
category: "眾聞"
tags:
  - "中環"
  - "central"
  - "蓮香樓"
  - "茶樓"
url: "https://web.archive.org/web/20210712024219/https://www.hkcnews.com/article/18637/%E8%93%AE%E9%A6%99%E6%A8%93-%E4%B8%AD%E7%92%B0-%E8%8C%B6%E6%A8%93-18637/%E5%9D%90%E5%90%93%E9%80%BC%E5%90%93%E5%90%B9%E5%90%93%E6%90%B6%E5%90%93%E9%AB%98%E8%88%88%E5%90%93-%EF%BC%8D-%E8%93%AE%E9%A6%99%E6%A8%93"
original_url: "https://www.hkcnews.com/article/18637/%E8%93%AE%E9%A6%99%E6%A8%93-%E4%B8%AD%E7%92%B0-%E8%8C%B6%E6%A8%93-18637/%E5%9D%90%E5%90%93%E9%80%BC%E5%90%93%E5%90%B9%E5%90%93%E6%90%B6%E5%90%93%E9%AB%98%E8%88%88%E5%90%93-%EF%BC%8D-%E8%93%AE%E9%A6%99%E6%A8%93"
---

# 坐吓逼吓吹吓搶吓高興吓 － 蓮香樓

中環威靈頓街蓮香樓營業至下周四（2月28日），多名茶客收到料：蓮香樓有幾位新舊伙記向業主租用現有舖位多約一至兩年（直至曾昭灝大廈清拆重建），3月1日起營運「蓮香茶室」，每天早上至中午開舖、不做夜市。 [有指](https://web.archive.org/web/20210712024219/https://topick.hket.com/article/2277710/%E8%80%81%E4%BC%99%E8%A8%98%E6%8E%A5%E6%89%8B%E4%B8%AD%E7%92%B0%E8%93%AE%E9%A6%99%E6%A8%93%E5%81%9A%E8%80%81%E9%97%86%E3%80%80%E6%94%B9%E5%90%8D%E8%93%AE%E9%A6%99%E8%8C%B6%E5%AE%A43%E6%9C%881%E6%97%A5%E6%97%A9%E5%B7%BF%E7%87%9F%E6%A5%AD) 是幾位老伙記合資以特許經營模式運作，蓮香樓東主顏婉冰已決定退下火線，但會保留蓮香樓商標。

記者向蓮香樓經理趙學高查詢上述新班子，阿趙說：「我唔清楚，事關我會退休啦。總之，蓮香樓做到2月28日下午5時左右，就會光榮結業。」

近日中環最人山人海的地方就是蓮香樓。香港人對這間在港有92年歷史、1996年起遷至現址的老茶居很有感覺。69歲、在蓮香樓工作23年的阿趙，臨別前百般滋味在心頭。記者的爸爸是蓮香樓常客，有十萬個為甚麼要問阿趙。

<figure>
<img src="https://web.archive.org/web/20210712024219im_/https://www.hkcnews.com/news_新聞/hk-discuss/2019/02/蓮香樓-20190223000239_21c1_large.jpg" alt="">
<figcaption>阿趙在蓮香樓工作23年，「我仲做？休息吓先啦。」何君健攝</figcaption>
</figure>

**問：記者          趙：蓮香樓經理趙學高「阿趙」**

**問：究竟蓮香樓老闆點解唔做？**

**趙：** 老細年紀大，做酒樓呢行好辛苦，唔親力親為好難做。之前老闆顏尊輝（茶客叫他「肥佬」）過身後，由他的姐姐（顏婉冰）負責，她70多歲了。老闆唔想做啦，夠皮算數，正所謂多無用，最緊要身體健康。她決定唔做，我哋遵從佢指示啦。（佢無下一代接班？）我唔清楚，我老細好低調唔鍾意出面，佢唔會接受你訪問。

（註：顏尊輝的祖父顏樂天，生前是廣州蓮香樓掌櫃，1927年創辦香港蓮香樓在中環開業。顏樂天逝世後，他的兩名兒子顏志人（顏尊輝伯父）及顏同珍（顏尊輝父親）接手，顏尊輝70年代開始打理蓮香樓業務，2017年底逝世。）

**問：我見到公司註冊紀錄，你老細住半山豪宅，證明蓮香樓幾發。**

**趙：** 我哋開檔咁多年來，未蝕過錢，就算2003年沙士咁艱難，我哋都有得賺。（即係賺幾多？）商業秘密呀。（咁好賺，不如再開番啦？）唔知老細呀，望就咁望啦。

<figure>
<img src="https://web.archive.org/web/20210712024219im_/https://www.hkcnews.com/news_新聞/hk-discuss/2019/02/蓮香樓-20190223000137_278b_large.jpg" alt="">
<figcaption>步入蓮香先經過地下的老餅家，再行樓梯上茶樓。何君健攝</figcaption>
</figure>

<figure>
<img src="https://web.archive.org/web/20210712024219im_/https://www.hkcnews.com/news_新聞/hk-discuss/2019/02/蓮香樓-20190223000222_abc2_large.jpg" alt="">
<figcaption>名人簽名，你認得邊個......何君健攝</figcaption>
</figure>

**問：你做咗23年，老細一定對你好好。**

**趙：** 係，我跟了顏尊輝好多年，他生前對我哋好好，無架子、一視同仁、乜對講、人工又幾好啦。（你而家人工係咪好高？）我嗰筆唔講得唔得呀，到處楊梅一樣花，你去一間食肆，你都望老細水漲船高，自己咪好做啲。我班樓面伙記呢，月薪就16,500元 （嘩，高薪過新入行記者啊！）有乜用呀，無人入行，好辛苦呀，試過有人上來見工，見到咁旺日日成千人來就嚇親，做餐懵，開朝早6點收下午5點；我就朝11至晚11點45分，每個禮拜只休星期二。

**問：政府話要鼓勵老人家工作，所以你哋都唔好停啊。**

**趙：** 你講呀，嚟呢度咁辛苦點頂得順呀，最慘係後生都頂唔順，試過有啲來做的，俾我話幾句就辭職，結果得番我哋班老鬼，60個伙記平均年齡60歲，無年輕人呀。

**問：聽聞你有位伙記叫「超人」？**

**趙：** 係呀，佢真係超級勤力，又快又無停手。（咁你有冇花名？）我無花名，我唔准改花名，佢背後講我唔理佢，佢哋叫我阿趙。

<figure>
<img src="https://web.archive.org/web/20210712024219im_/https://www.hkcnews.com/news_新聞/hk-discuss/2019/02/蓮香樓-20190223000730_98c1_large.jpg" alt="">
<figcaption>焦點係：個茶盅，同埋伙記件衫。何君健攝</figcaption>
</figure>

**問：阿趙，我想話你知，每次我來蓮香搵我老豆飲茶，我都好崩潰，因為見到個地下就唔開胃，全部都係骨、廁紙、牙簽......**

**趙：** 以前仲有痰罐，方便隨時吐（係，好似我老豆都有吐）。哈哈，係啦，後來就用來倒水，而家收埋咗啦。頭頂仲有雀籠啦，有隻假雀嘅，等大家懷緬吓。

**問：仲有，你俾啲客用嘅毛巾，係有漬嘅，黃色呀，女廁入面部洗衣機真係經典；你個牙簽筒，全部都係塵；你啲凳背係爛嘅；仲有你伙記件白衫胸口嗰位，全部都係藍色原子筆印，肯定無洗啦；你睇吓牆上面個燈掣，仲有個廁所呀......（記者的訪問筆記，突然跌在那個恐怖的地上，救命啊。阿趙大笑後，遞來一張紙巾！）**

**趙：** 咁先好呀，古式古香，太企理的話就唔係嗰個格局。我哋做呢啲要入型入格，即係你見個地下，呀，真係入型入格。你話張凳，啲人唔會同你慳住坐呀；張枱你就唔識貨啦，40年代出品先咁靚，喺第二度搵唔到。

<figure>
<img src="https://web.archive.org/web/20210712024219im_/https://www.hkcnews.com/news_新聞/hk-discuss/2019/02/蓮香樓-20190223000257_178b_large.jpg" alt="">
<figcaption>40年代的圓枱，原來係鎮店之寶。仲有呀，睇下啲垃圾。何君健攝</figcaption>
</figure>

<figure>
<img src="https://web.archive.org/web/20210712024219im_/https://www.hkcnews.com/news_新聞/hk-discuss/2019/02/蓮香樓-20190223000504_1d40_large.jpg" alt="">
<figcaption>外賣點心，伙記會俾你幾個懷舊紙袋搞掂。何君健攝</figcaption>
</figure>

**問：即係十世都唔使俾錢裝修啦？**

**趙：** 裝修嚟做乜，頂多油吓油，話你知，做呢啲生意唔使咁靚，靚得滯嚇親人唔入來。我哋做中下階級，就係咁，啲人就係鍾意逼吓逼吓高興吓。

**問：我細個飲茶好唔鍾意搭枱，我唔明點解三唔識七要坐埋一齊。**

**趙：** 搭枱係我哋舊式茶居嘅特色，好多客人由唔熟到坐吓坐吓變熟，之後大家再整番一圍聚吓，最緊要大家啱嘴型，開心就得啦，尤其係老人家。乜嘢階層都有，打工仔、退休人士、鬼佬......話知你乜嘢名人高官，你落到嚟就要搭枱。（特首都要搭？）曾蔭權有幾個保安會先來攞位，佢哋湊夠一圍坐埋一角，但保安都要排隊呀。

**問：日日咁多鬼佬來，你哋識英文？**

**趙：** 應酬幾句啦，我有呢張貓紙，開乜茶，日文都有呀你睇，鬼佬來就給他看。唔同國家的遊客，食來食去都係蝦餃燒賣DUM PING、DUM PING（dumpling）、叉燒包BBQ，我得閒攞兩籠佢食咪得囉（即係你叫佢食乜，佢就食？）佢實食呀。

<figure>
<img src="https://web.archive.org/web/20210712024219im_/https://www.hkcnews.com/news_新聞/hk-discuss/2019/02/蓮香樓-20190223000117_217c_large.jpg" alt="">
<figcaption>阿趙張貓紙（左），長期在他衫袋。何君健攝</figcaption>
</figure>

**問：你真係勁，不過話時話，我次次都要走埋架點心車度搶一輪，先有得食，咁有冇客投訴過你哋無禮貌呢？**

**趙：** 實有架，又話點解唔俾我先呀，個個自己攞，大聲啲又話乜，攞唔到又話物。

**問：咁你有無五大必搶點心呀？**

**趙：** 豬潤燒賣、馬拉糕、蝦餃、叉燒包、雞扎。

<figure>
<img src="https://web.archive.org/web/20210712024219im_/https://www.hkcnews.com/news_新聞/hk-discuss/2019/02/蓮香樓-20190223000621_1bec_large.jpg" alt="">
<figcaption>搶點心第一步，有理無理，先包圍阿姐。何君健攝</figcaption>
</figure>

<figure>
<img src="https://web.archive.org/web/20210712024219im_/https://www.hkcnews.com/news_新聞/hk-discuss/2019/02/蓮香樓-20190223000715_5aba_large.jpg" alt="">
<figcaption>又有一架車出啦，殺呀，唔搶無得食。何君健攝</figcaption>
</figure>

**問：我其實鍾意來食晚飯多些，杏汁豬肺湯、焗蓮蓉西米布甸都係我最愛。我對上一次來食晚飯叫家常小菜，鹹魚蒸肉餅，那個肉餅是肥肉來的，真係正。蓮香的小菜係邊個發明？**

**趙：** 他叫龍甜，過身了，是很多年前的大廚，之後傳授給徒弟，一代一代至而家個大廚。出名菜色仲有雞蛋焗魚腸、霸王鴨、家鄉釀鯪魚、煎藕餅，我哋日日賣晒，最緊要新鮮。大廚佢好低調，唔做訪問啦（又唔做訪問呀！）。

<figure>
<img src="https://web.archive.org/web/20210712024219im_/https://www.hkcnews.com/news_新聞/hk-discuss/2019/02/蓮香樓-20190223000522_2a04_large.jpg" alt="">
<figcaption>八大名菜，唔知點解冇霸王鴨......何君健攝</figcaption>
</figure>

**問：我問老豆點解咁鍾意來蓮香，佢話因為咁多年都唔收加一、平民化。仲有搭枱搭咗咁多年，有班鐵腳日日準時埋位，乜都講一餐。**

**趙：** 我最唔捨得就係茶客和伙記，舊式茶居係咁，你落得嚟就無所謂，大家吹吓水，關心吓身體、生活，呢度係咁嘅人情味。

**問：你點解要入行做茶樓？**

**趙：** 我小學未畢業就出來養家，初初做機器學徒，但後生時百厭，同師弟打架之後走咗，阿叔介紹入行做茶樓，在啟德機場對開的百好酒樓由賣點心做起，知道成個酒樓運作係點，基本功好緊要。後來蓮香樓的何經理介紹我來幫手，做他的副手，他過身後我才接經理個位。

**問：蓮香是你生命的大半部分，你係咪好感觸？**

**趙：** 做咗咁多年，做到呢個位，我已經好開心。人嘅嘢，擁有了就算，要放得低才會開心。你成日揸住啲舊嘢，就會好唔開心。

我對世事看得好淡，看着我的老闆、上司、老茶客，走吓一個、走吓一個。我老闆走時，我好難過，每年他的死忌，我會上香，他以前多數坐那個角落，我會放碟腸粉、辣椒醬、開壺普洱給他。無啦，乜都睇開啲啦。

<figure>
<img src="https://web.archive.org/web/20210712024219im_/https://www.hkcnews.com/news_新聞/hk-discuss/2019/02/蓮香樓-20190223000654_2339_large.jpg" alt="">
<figcaption>外籍女士、中年男子、白髮長者。你有你食，我有我enjoy。何君健攝</figcaption>
</figure>

**問：沒有蓮香樓，我爸也沒有了一班朋友，這是我最大的感觸。我覺得，茶樓執笠對老人家好傷，他們會因為咁失去社交圈子；沒有蓮香樓，我也覺得好像失去了一個老香港。這幾天我們來採訪拍照，你任我哋影，無話叫個公關出來問我呢樣嗰樣，茶樓入面客人又鍾意高談闊論，鬧完呢個又鬧嗰個，好百花齊放嘅感覺，就係以前嘅香港。**

趙：我呀，係香港仔！喂，我趕住開工啦。

<figure>
<img src="https://web.archive.org/web/20210712024219im_/https://www.hkcnews.com/news_新聞/hk-discuss/2019/02/蓮香樓-20190223000637_52a5_large.jpg" alt="">
<figcaption>蓮香樓是香港的地標，每天有大批遊客慕名而來，也是中環人、平民、老人的聚腳點，每天在這兒論盡家事天下事。何君健攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712024219/https://www.hkcnews.com/aboutus/#subscribe)
