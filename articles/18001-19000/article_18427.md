---
title: "梁卓偉批醫管局架構臃腫、開會頻繁礙診治　「似乎係有啲過火」"
date: "2019-02-12"
author: "記者莊曉彤"
category: "眾聞"
tags:
  - "醫管局"
  - "梁卓偉"
  - "梁智仁"
url: "https://web.archive.org/web/20211127104122/https://www.hkcnews.com/article/18427/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18427/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/18427/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18427/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 梁卓偉批醫管局架構臃腫、開會頻繁礙診治　「似乎係有啲過火」

香港大學醫學院院長梁卓偉在昨晚舉行的傳媒茶聚上，指醫管局的管治架構臃腫、開會頻繁，阻礙了前線醫護人員的診治工作。

針對醫護人手不勝重荷，梁卓偉表示：「有唔少、尤其是前線同事都話：好似醫管局入面、公營系統裡面，好多時間未必真係喺病房做緊診治嘅工作。個官僚制度或者官僚架構，似乎係有啲過火。開會、做文書、行政、管治嘅工作，係唔係個比重唔應該咁大呢？呢個我覺得係好值得醫管局去反思。」

醫管局主席梁智仁，其後在醫學院新春酒會上被問及開會文化的問題，他指自己每星期在總部開高層會議，內容都是重要而緊急的，「喺聯網方面，我睇到（醫管局）總裁都好多時提他們，喺呢個嚴峻嘅情況之下，減少啲開會，但有啲會唔開唔得。」

<figure>
<img src="https://web.archive.org/web/20211127104122im_/https://www.hkcnews.com/news_新聞/hk-discuss/2019/02/梁卓偉-醫管局-港大醫學院-20190212005101_1d00_large.jpg" alt="">
<figcaption>港大醫學院院長梁卓偉。莊曉彤攝</figcaption>
</figure>

梁卓偉表示，港大醫學院開學禮的誓詞包括「視病猶親」，不問背景、種族、因由，作為醫護人員，只要病人來到病房，就要盡己所能。隨後，他表示醫護人員不可能單方面履行承諾，必須有制度上的配合，「即是話假如你本身唔夠病床嘅，我哋點樣勤力、點樣立志視病猶親，我哋都無辦法履行我哋那個專業承諾。」

他又主動談到醫管局的管治架構，提及上屆政府在幾年前曾經作出檢討，但結果沒有做到前線人員所希望的事，反而在管治架構「更加完美」。他解釋道：「可能喺官僚方面，以前過一個會，而家就三個會、五個會。」他同意反覆的辯論、審批，可以減少犯錯機會，但指這會令到架構臃腫，「我覺得年輕同事講得啱，就算我自己見到咁多會，聽三次、四次都係同一件事，究竟係咪最幫到病人？時間同資源係咪可以用得好啲？」

梁卓偉希望：「整件事回歸病人為中心，官僚就拆牆鬆綁，信任我哋前線嘅醫護、信任我哋專業嘅訓練，令到整件事唔係因為官僚管治所謂嘅完美，而犧牲咗我哋每一天求診嘅病人，同埋前線每一天喺度奮鬥嘅同事。」

<figure>
<img src="https://web.archive.org/web/20211127104122im_/https://www.hkcnews.com/news_新聞/hk-discuss/2019/01/公立醫院-醫生-護士捱義氣-20190130154950_1640_large.jpg" alt="">
<figcaption>醫護人員不勝重荷，反映「醫護逼爆」的情況。資料圖片</figcaption>
</figure>

有醫科生在醫院實習後認為，「戰場上爭分奪秒，做得好不如做得快；戰場上槍林彈雨，靈活變通比循規蹈矩重要。」梁卓偉被問到醫學院怎樣應對這種教學與現實的落差，他答：「我聽你講嘅問題，講得直接啲，就係會唔會將貨就價。醫療係人命攸關，無得將貨就價，唔應該要醫療質素同對病人嘅服務有任何妥協。當然你話如果係病人多到、或者需求多到無辦法做得到，呢個係非常之唔理想。但唔應該問醫學院會唔會將貨就價，點解唔係問服務提供機構、即是醫管局，點解可以容許年復年，呢個問題愈滾愈大，而唔係真係回歸病人為本 ？」

食物及衛生局局長陳肇始亦有出席港大醫學院新春酒會，她在會上接受傳媒訪問，表示局方一直都有撥資源給醫管局，落實幾年前檢討管治架構後的建議，例如population based funding model，即根據人口增長分配資源。她又指，醫管局應該從日常工作檢討管治架構，包括增加新的服務、對於前線的管理等，認為：「既然我哋前線同事有呢啲意見，我都覺得佢哋需要檢討，睇睇個情況。」

醫管局主席梁智仁則認為，醫管局面對的問題，主要是地方不足及人口老化。地方不足指的是病房不足，而建新醫院需要起碼十年的時間、重建舊醫院病房亦都需時。「同埋點解咁多內科問題？因為我哋人口老化。」他指，普通一個人感冒是不用去醫院的，就算較嚴重的也用不著住院，但如果病人年紀大，醫生會因而不敢叫他回家，因為這可能導致病況轉壞。

<figure>
<img src="https://web.archive.org/web/20211127104122im_/https://www.hkcnews.com/news_新聞/hk-discuss/2019/02/梁智仁-陳肇始-醫管局-20190212005921_19bf_large.jpg" alt="">
<figcaption>食物及衞生局局長陳肇始（左）、醫管局主席梁智仁（右）。莊曉彤攝</figcaption>
</figure>

梁卓偉又提出：「我哋好似仲有啲未開嘅病床或病房，係咪呢？如果係咁，點解開唔到？係咪因為唔夠人手？呢啲係系統性嘅問題。」梁智仁其後回應：「嗰啲新醫院，天水圍醫院、北大嶼山醫院，嗰度根本係唔夠醫生。你有個病房，如果你從第二啲醫院抽醫生去做，個效果仲唔掂。」

另外，由於醫護人手不足，引起社會討論是否應引入海外醫生。梁卓偉表示，「呢個大體係一個政治問題，政治始終係要協商，同埋政治問題，我自己離開政圈都7、8年，所以呢啲我不評論。」他又再三重申，這些要讓政圈內有能力的人士討論。被問及會否增加醫科生學額，他指醫學院的角色被動，只能配合政府的計算，不能決定收生多或少。

日前有醫生指每日有150名單程證人士來港構成醫療重擔，梁卓偉回應時引述醫學院開學禮的誓詞道：「當你立志做醫護人員，你係會視病猶親，不問背景、不問種族、不問病人任何因由，無論點都好，只要有病人嚟到你嘅病房，你都會盡你所能照顧同醫治病人。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211127104122/https://www.hkcnews.com/aboutus/#subscribe)
