---
title: "前線醫護批中介護士職能不如學護、病房阿姐　陳沛然：醫管局重量不重質"
date: "2019-02-16"
author: "記者吳婉英"
category: "眾聞"
tags:
  - "醫管局"
  - "中介護士"
  - "病人服務助理"
url: "https://web.archive.org/web/20210701210602/https://www.hkcnews.com/article/18515/%E4%B8%AD%E4%BB%8B%E8%AD%B7%E5%A3%AB-%E9%86%AB%E7%AE%A1%E5%B1%80-%E7%97%85%E4%BA%BA%E6%9C%8D%E5%8B%99%E5%8A%A9%E7%90%86-18515/%E5%89%8D%E7%B7%9A%E9%86%AB%E8%AD%B7%E6%89%B9%E4%B8%AD%E4%BB%8B%E8%AD%B7%E5%A3%AB%E8%81%B7%E8%83%BD%E4%B8%8D%E5%A6%82%E5%AD%B8%E8%AD%B7%E3%80%81%E7%97%85%E6%88%BF%E9%98%BF%E5%A7%90-%E9%99%B3%E6%B2%9B%E7%84%B6%EF%BC%9A%E9%86%AB%E7%AE%A1%E5%B1%80%E9%87%8D%E9%87%8F%E4%B8%8D%E9%87%8D%E8%B3%AA"
original_url: "https://www.hkcnews.com/article/18515/%E4%B8%AD%E4%BB%8B%E8%AD%B7%E5%A3%AB-%E9%86%AB%E7%AE%A1%E5%B1%80-%E7%97%85%E4%BA%BA%E6%9C%8D%E5%8B%99%E5%8A%A9%E7%90%86-18515/%E5%89%8D%E7%B7%9A%E9%86%AB%E8%AD%B7%E6%89%B9%E4%B8%AD%E4%BB%8B%E8%AD%B7%E5%A3%AB%E8%81%B7%E8%83%BD%E4%B8%8D%E5%A6%82%E5%AD%B8%E8%AD%B7%E3%80%81%E7%97%85%E6%88%BF%E9%98%BF%E5%A7%90-%E9%99%B3%E6%B2%9B%E7%84%B6%EF%BC%9A%E9%86%AB%E7%AE%A1%E5%B1%80%E9%87%8D%E9%87%8F%E4%B8%8D%E9%87%8D%E8%B3%AA"
---

# 前線醫護批中介護士職能不如學護、病房阿姐　陳沛然：醫管局重量不重質

醫管局在過去11個月批出高逾2億元、換取總數85個月的中介護士和其他服務助理合約，以應付公立醫院護士人手長期不足的問題。不過，眾新聞接觸到多名前線醫護人員，他們普遍認為中介護士作用有限，無不質疑醫管局花費大量公帑聘請中介護士是「嘥錢」。

由於中介護士以「炒散」形式工作，不會在固定的醫院病房值班，無機會熟悉病房運作，亦不了解各個病人的情況，前線醫護人員往往不放心指派他們做較複雜、高風險的工作。有醫管局護士更透露，「上層」陸續下達指示，禁止醫護人員委派中介護士做各類工作，簡單至抽痰、量血壓都不能做，他們可以做的工作僅限於為病人換尿片、抹臉、洗口、斟水等，「連TUNS（臨時學護）可以做嘅，佢（中介護士）都唔可以做……基本上同請個阿姐（病人服務助理）冇分別。」另有個別中介護士被質疑工作態度有問題，前線護士向上司投訴，反遭高層指責。醫管局對中介護士的質素監管機制成疑。

相關報道： [醫管局$2億聘「炒散」護士　高永文任董事公司中標$1億](https://web.archive.org/web/20210701210602/https://www.hkcnews.com/article/18491/%E4%B8%AD%E4%BB%8B%E8%AD%B7%E5%A3%AB-%E9%86%AB%E7%AE%A1%E5%B1%80-%E9%AB%98%E6%B0%B8%E6%96%87-18491/%E9%86%AB%E7%AE%A1%E5%B1%802%E5%84%84%E8%81%98%E3%80%8C%E7%82%92%E6%95%A3%E3%80%8D%E8%AD%B7%E5%A3%AB-%E9%AB%98%E6%B0%B8%E6%96%87%E4%BB%BB%E8%91%A3%E4%BA%8B%E5%85%AC%E5%8F%B8%E4%B8%AD%E6%A8%991%E5%84%84)

<figure>
<img src="https://web.archive.org/web/20210701210602im_/https://www.hkcnews.com/news_新聞/hk-discuss/2019/02/護士-20190215224936_1785_large.jpg" alt="">
<figcaption>中介護士被指未能發揮護士（左圖）應有職能，工作與病人服務助理（右圖）無異。</figcaption>
</figure>

### **中介護士不派藥、不插喉、不打針、不洗傷口、不抽痰、不量血壓…**

醫管局批出的中介護士合約金額較往年大增，惟據眾新聞接觸到的多名前線醫護人員大多反映，中介護士人手與過往相若，未見明顯增加，僅有一名於新界西聯網醫院任職的護士指，其所屬病房夜更原有兩名中介護士，近期有時會加至3人。

中介護士並非受僱於醫管局，而是經中介公司安排，到醫管局擔任臨時護理工作，工作期短至以「更」（每更約8至10小時）計。根據過往中介護士招標文件，醫管局一般要求中介護士須為具執業資格的註冊護士及登記護士，並有至少1年工作經驗。

中介護士雖符合基本專業資歷要求，但在醫院實際運作上，他們的職能，與全職、兼職護士相去甚去。派藥是護士的基本工作，但中介護士作為「外援」，不獲授權登入醫管局護士使用的電腦系統，不能查閱病人的藥單，故不能夠派藥。

除了派藥外，其餘大量護理工作，中介護士都不能「沾手」。在病房負責安排護理工作的醫管局護士，往往不了解中介護士的經驗及能力，亦缺乏時間培訓、監督其工作，而且中介護士「初來報到」，不熟知病房、病人情況，故醫管局護士一般都不會委派他們做較複雜、高風險的工作，如插尿喉、插胃喉，甚至連打針、洗傷口都不會安排中介護士去做。任職九龍西聯網的護士A對眾新聞表示，中介護士會獲指派量血壓、驗血糖、換尿片等簡單工作。

在新界東聯網醫院老人及內科病房工作的註冊護士B向眾新聞反映，中介護士不能做的工作愈來愈多。「唔知點解用用吓（中介護士），好多rules出嚟就話唔做得（某些工作），譬如用用吓先話我哋唔准俾中介護士抽痰……陸陸續續有好多嘢話唔俾佢哋做，要我哋姑娘自己做番。」護士B表示，「上層」不會說明不能讓中介護士做某些工作的原因，「相信係有個病房唔知發生咩事。」她續指，簡單至量血壓亦不准中介護士做，「你試吓問經理（原因），佢『鬧爆』你啦：唔得咪唔得囉，呢啲你份內事嚟㗎嘛，係姑娘你做㗎喎，佢幫輕你手咋喎。佢（病房經理）一句話唔得就唔得。」

### **工作僅限換尿片、應鐘、巡房**

據護士B概括，中介護士在其醫院可以做的工作只是：換尿片、應鐘、巡房。護士B解釋， 應鐘是指病人按鐘求助時，中介護士到病床了解病人需要並提供協助，例如病人口渴，護士應鐘幫他斟水，又或者病人有物件跌落地，但他不能落床，可按鐘請醫護人員幫忙，中介護士應鐘後便幫手拾起物件。「簡單嘢佢（中介護士）咪做咗佢。其他嘢，病人真係痛呀咁，佢只不過係傳聲筒，走嚟搵我，叫我做番。」 中介護士巡房時，亦只會做最簡單的工作，例如查看病人是否在病床，有否走開、跌落地，有沒有其他需要等。

#### 「連TUNS（Temporary Undergraduate Nursing Student，臨時學護）可以做嘅，佢都唔可以做。TUNS好多嘢可以交俾佢哋做，譬如餵病人食藥或者聞哮喘藥、抽痰、餵鼻胃喉，基本上同學仔都做得。High risk procedures（高風險程序），好似插尿喉、胃喉更加唔會俾佢哋（中介護士）做啦。但中介護士個個都RN（註冊護士），有牌㗎嘛，反而佢哋limitation，限於阿姐（病人服務助理）嘅工作。（為病人）抹臉、洗口嗰啲咪做得囉，基本上同請個阿姐（病人服務助理）冇分別。」護士B對「上層」限制中介護士的工作感到不解，她推測是保險措施。

<figure>
<img src="https://web.archive.org/web/20210701210602im_/https://www.hkcnews.com/news_新聞/hk-discuss/2018/08/中介護士-卓健-20180801183741_2236_large.jpg" alt="">
<figcaption>醫管局指，中介護士主要協助全職護士及兼職護士分擔護理工作。資料圖片</figcaption>
</figure>

不過，簡單工作如換尿片，中介護士都未必做足。護士B曾安排中介護士與病人服務助理一同為病人換尿片，但她後來發現病人換了尿片，卻沒有穿褲。護士B解釋，有些病人欠活動能力，情況近乎植物人，護士、阿姐（病人服務助理）需定時為他們清潔、換片，然而，好些阿姐養成陋習，一旦沒有護士監督，阿姐為病人換尿片後，會不為病人著褲，以便下一次換片時，可省卻除褲的工序，由於病人長期蓋著被，即便不穿褲亦不易被察覺。「阿姐唔識patient care，懶得就懶。」

護士B指，護士一般有責任監督（supervise）阿姐工作，但該次中介護士與阿姐一同為病人換片，最終沒有為病人穿褲，反映中介護士亦得過且過，「我做agency nurse，我都話知你啦，阿姐叫我唔揄褲咪唔揄褲囉，做夠8個鐘、10個鐘就收工啦……我寧願要個學生，個學護讀咗兩、三年書，正常、有良心嘅，都知咁樣唔得。」護士B指出中介護士在病房的角色、權責不明確，而阿姐不視之為同事，亦不受其監督。

註冊護士C在申請醫管局護士職位後、等候工作機會期間，到中介公司登記為中介護士。護士C指，不少中介護士都曾任醫管局護士，離職尋求更自由的工作及生活，他們做中介護士亦傾向找輕鬆的工作，例如私家看護，公立醫院的繁重工作並不受歡迎。

<figure>
<img src="https://web.archive.org/web/20210701210602im_/https://www.hkcnews.com/news_新聞/hk-discuss/2018/08/qeh-病床-公立醫院-20180803154059_2a30_large.png" alt="">
<figcaption>公立醫院工作繁重，被不少中介護士視作「豬頭骨」。資料圖片</figcaption>
</figure>

### **中介護士工作問題　前線投訴不受理**

護士B反映，她曾接觸過工作態度有問題的中介護士，最極端的例子，是一次夜更當值時，有個病人按鐘，向中介護士表示他想飲奶，該名中介護士未有告知醫管局護士，當下就罵病人，「佢直情就同個阿伯講：『夜麻麻飲咩奶呀？唔好飲。』咁就turn down咗人哋。」護士B指，該病人及後再按鐘，那次由醫管局護士應鐘，該護士即時讓病人飲奶。「因為阿伯係南亞裔，唔食我哋啲餐，佢飲奶維生。個中介護士唔識個case情況，又唔去問。大佬，如果個病人唔識再㩒鐘，明明肚餓又唔俾奶我飲，又鬧我，轉個頭可能血糖低，你唔知㗎嘛。」

護士B續指，夜更由晚上9時值班至翌日早上7時，但該名中介護士在6時50分便向她要求早走。那段臨近換更的時間，只有護士B、該名中介護士及一名阿姐（病人服務助理）負責「pair wards」（位置相連並由同一病房經理管理的兩個病房），而晚更阿姐定於6時45分落更，早更阿姐則要7時才到病房，故在6時45分至7時之間，病房只有兩名護士，近乎人手「真空」。

護士B憶述，在6時50分時，她正忙於為一個病人「篤手指」驗血糖，該名中介護士指，其個人物品放於對面病房，需時過去提取，故希望早走。「佢啲嘢喺對面ward，唔係對面海，行過去都唔使1分鐘。」護士B一口拒絕中介護士早走的要求。她續解釋，該醫院並不會束縛病人，「個病人可以自己擒落床，所以我好緊張。嗰15分鐘，如果我忙緊其他嘢，（中介護士在場）起碼有多對眼幫我睇住。」

護士B隨即向護士長投訴，但護士長欲息事寧人，未有理會。她在交更時再向接更的同事指出該名中介護士的問題，該名同事遂向另一名護士長轉達，該名護士長才將投訴上報。護士B指：「點知過幾日，我一開始向她投訴嗰位sister（護士長）同我講，你搞咁多嘢，做咩吖？你搞到另一個sister俾人話，上面班人收到你投訴之後，同佢講：『乜你哋啲姑娘咁mean嘅？』我哋執正嚟做，做正經嘢，上頭就話我哋對啲中介護士mean。」護士B指，投訴最終不了了之，該名中介護士繼續到該醫院工作。

護士B坦言，每當由她負責安排病房工作，而又獲分派該名中介護士，她寧願不要外援，轉讓對方給另一個病房，「我寧願唔要，你唔好搞『禍』個場，唔好搞我啲病人、阿姐，我寧願同阿姐辛苦啲，慢慢去做晒啲嘢佢。」

任職九龍西聯網的前線護士D坦言，中介護士幫助不大，「換吓片、餵吓餐呢啲濕星嘢俾佢做吓，我哋唔使咁辛苦。」她亦認為，中介護士與病人服務助理職能相若，「既然你出咁多錢請agency nurse，不如請多啲姐姐（病人服務助理），（醫管局）啲病房助理少人工，人哋咪轉去私人市場囉。」

「你要請兼職護士，點解唔整個pool、點解HA自己唔請？而要俾啲錢出去俾中介公司賺呢？」護士D質疑，醫管局指未能請到足夠護士，但局方連應屆畢業的護士亦非全數聘用，她對此甚為不解。「就算你話佢表現差，咁呢啲可以訓練嘅啫。你請出面冇質素可言嘅agency nurse，我寧願你請個真真正正嘅（護士）入嚟，我哋慢慢訓練佢囉。」

### **陳沛然：中介護士未能勝任　「要時間培訓」**

本身是公立醫院內科醫生的醫學界立法會議員陳沛然透露，他所知的部分醫院、部門「以前曾經請過，發覺（中介護士）唔得，真係幫唔到，然後放棄咗（用中介護士）。」他續指，工作繁重的內科病房，以及胃鏡、腸鏡中心等對護士有較專門要求的部門，護士起碼要2至3個月甚至半年以上才能「上手」，中介護士未能勝任工作。「要做到工作崗位嘅嘢，係需要時間、培訓，佢先pick up到，可以有信心地自己完成工作，同事都好放心咁交份工作俾佢，雙方面都有信心。」

#### 「換片、幫老人家上落床，或者做抽血、派藥工作，都幾基本啫。但係如果做唔到，唔係淨係質素咁簡單可以概括件事。」陳沛然指，中介護士凸顯公營醫療的困局，就是政府、醫管局、前線醫護人員及公眾的要求不一：政府一味講錢，醫管局重量不重質，前線醫護人員及公眾則講求服務質素。

### **工會：多次反映問題　「醫管局當我哋冇到」**

香港專職醫療人員及護士協會幹事、公立醫院前線註冊護士劉凱文，持續關注護士人手不足的問題。他指出，前線普遍認為中介護士未能發揮護士應有的職能，惟醫管局未有正視前線的聲音。

「一定係有人好過冇人，但係佢哋（中介護士）係咪做到core嗰啲工作呢？醫管局話（中介護士）『有效』，我真係睇到反晒白眼。佢哋做唔到打針、派藥嗰啲嘢，而家流感高峰期，再多咗咁多人入院，（請中介護士）都係杯水車薪，醫管局如果唔正視個主因，就係我哋本身唔夠人，呢啲係長貧難顧，仲要錢又使多咁多。」食衞局、衞生署、醫管局去年底呈交立法會、有關應付冬季流感高峰期準備工作的 [文件](https://web.archive.org/web/20210701210602/https://www.legco.gov.hk/yr18-19/chinese/panels/hs/papers/hs20181119cb2-231-3-c.pdf) 中，局方表示會繼續實施其他以往推行且「有效應付服務需求」的措施，當中包括「 聘請兼職及臨時醫護人員，以及中介護士和支援人員」。

劉凱文指，去年9月中，包括他在內的衞生服務界選委醫療政策關注組與特首林鄭月娥會面，當時他已向林鄭表達中介護士的問題，他引述林鄭指她備悉相關情況。他又多次在公開場合批評醫管局聘請中介護士的做法，「中介護士係一個好差嘅管治方式，錢又嘥咗，又未必好幫到手。佢（醫管局）當我哋冇到，唔會理我哋。」

<figure>
<img src="https://web.archive.org/web/20210701210602im_/https://www.hkcnews.com/news_新聞/hk-discuss/2019/01/公營醫療-護士-護士捱義氣-20190121040455_4951_large.png" alt="">
<figcaption>香港護士協會上月發起起集會，要求政府正視護士人手不足問題。資料圖片</figcaption>
</figure>

### **醫管局無答如何評估中介護士質素　僅由病房主管向中介公司提意見**

**醫管局每年聘用大量中介護士，究竟如何評估中介護士的服務質素？有沒有機制處理前線醫護人員對中介護士的投訴？如果有，醫管局去年收到多少宗投訴？**

眾新聞就此向醫管局查詢，獲回覆指：「相關病房主管會就中介護士在工作期間的表現，向中介公司提供意見，以作適當跟進。醫管局沒有就涉及中介護士的投訴數字作分類統計。」醫管局並沒有說明局方對中介護士服務的評估及處理投訴機制。

醫管局補充指，局方對全職護士、兼職護士及中介護士的入職要求相同，應徵者須持有由香港護士管理局發出的有效執業證明書。全職護士及兼職護士的職責相若，主要提供臨床護理服務及協助其他醫護人員照顧病人。鑑於中介護士流轉較快，因此主要協助全職護士及兼職護士分擔護理工作，例如病人餵食、病人護送、清洗傷口、協助換尿片等。醫管局會按服務需要於標書列明中介公司所需提供的護理服務，而中介護士的聘用條件及薪酬由個別中介公司自行訂定。

### **百本：中介護士qualified、幫到手　卓健：既定程序跟進投訴**

醫管局主要中介護士服務供應商「百本」，其主席及行政總裁奚曉珠反駁中介護士作用有限的說法：「第一，啲姑娘係qualified嘅。第二，醫管局其實有要求，個姑娘可能要畢咗業、有1年病房（工作）經驗，或者兩年經驗都有嘅。第三，HA好多時個醫院喺佢哋上班之前會provide一個training俾佢哋，有佢哋醫院要做嘅嘢嘅orientation俾姑娘。當然嗰啲（中介）姑娘唔可以access佢哋（醫管局）internal電腦。有啲佢哋assess過，比較覺得危險性高啲，可能對藥物嗰啲（工作），咁當然佢唔會俾外來啲姑娘嚟到做啦……佢哋係有qualification嘅姑娘，攞咗證書，佢哋去做（護理工作）時，（醫管局）唔使花自己姑娘人手去supervise佢哋，咁其實，講到尾，（中介護士）係幫到佢哋手，當然有某啲人會覺得……有惡劣少少呢啲聲音，我唔知點解。第二，佢哋去到都係跟番醫院個指示，跟番醫院嘅嘢去做嘅，所以唔應該咁唔fair咁講（中介護士）。」

奚曉珠指，如果院方認為個別中介護士不合適，可以拒絕該護士當值，百本會按照客戶及護士雙方的意願及要求作出配對。至於百本收到有多少宗醫管局對百本中介護士的投訴、有多少人被醫管局停止錄用，奚表示未有沒有相關紀錄。

另一主要中介護士服務供應商「卓健」亦未有提供投訴宗數，僅回覆指卓健一直與醫管局轄下聯網保持溝通，以了解前線護理人員的工作表現及需要。若接獲有關服務質素的反饋或投訴，卓健會按既定程序即時跟進，以作妥善處理。惟卓健沒有詳細說明相關程序的具體內容。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210701210602/https://www.hkcnews.com/aboutus/#subscribe)
