---
title: "殺病妻黃伯下月出獄　「香港要有安樂死」"
date: "2019-01-25"
author: "眾新聞記者"
category: "眾聞"
tags:
  - "張超雄"
  - "Fernando CHEUNG"
  - "安樂死"
  - "黃國萬"
url: "https://web.archive.org/web/20210919133507/https://www.hkcnews.com/article/18135/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18135/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/18135/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18135/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 殺病妻黃伯下月出獄　「香港要有安樂死」

  
 81歲老翁黃國萬，獨力照顧76歲中風癱瘓妻子，他因身心疲累、擔心病妻在他死後沒人照顧，前年以竹枝將妻勒死。黃國萬之後自首及承認誤殺罪，獲法官法外開恩輕判囚兩年，他已還柙18個月，扣減刑期及履行懲教署相關規例後，料下月可出獄。工黨立法會議員張超雄，今早到監獄探望黃國萬，指黃伯身體安好，精神不俗。

黃伯的經歷令社會關注基層老年照顧者的重擔。張超雄表示，黃伯希望他向記者及公眾傳達以下訊息︰

<figure>
<img src="https://web.archive.org/web/20210919133507im_/https://www.hkcnews.com/news_新聞/hk-discuss/2019/01/黃國萬-長者照顧-殺妻-20190108222254_1234_large.jpg" alt="">
<figcaption>81歲黃國萬仍在獄中，料下月獲釋。蘋果日報圖片</figcaption>
</figure>

「多謝大家嘅關心同埋問候，我都一一收到。字我唔識得多，希望張議員幫我傳話。我嘅故事已經喺法庭公開，希望呢件事告一段落，我亦都透過張議員收到唔少記者邀約訪問，不過我最想係平靜地過日子，做返一個普通人，出返嚟之後暫時唔想見人，亦唔想再提呢件事，希望記者明白，亦都唔希望記者喺我屋外附近等候，否則我都不知道出返嚟之後可以去邊度暫住。

**有關照顧者嘅問題，我覺得香港要有安樂死，咁樣社會就唔使嘥咁多資源，窮人唔使咁慘，我哋唔會有錢請工人，唔會有錢去請三更看護。我曾經帶太太到老人院，見過有老人家淨係識抖氣，但唔識郁，連說話都講唔到。一個人最困難就係生不如死，我明白螻蟻尚且偷生，但病起上嚟係冇選擇。香港嘅老人服務唔係冇得做，但要係中上階層、有錢人先會用得起，我哋呢啲低下草根階層做唔到。**

我知道社會唔係咁接受安樂死，講出嚟實俾人鬧，張議員幫我講出嚟，佢都會俾人鬧。但只有生活有經驗、受過折磨嘅人，先會明白點解我會提出要有安樂死。

最後，我認為社會要有多啲同路人，大家同心合力，社會同埋制度先會有改變，社會要多啲幫助窮人。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210919133507/https://www.hkcnews.com/aboutus/#subscribe)
