---
title: "今日挪威，明日香港？"
date: "2019-02-24"
last_updated: "2019-02-24 14:32:27"
author: "骷髏小姐在挪威"
category: "眾說"
tags:
  - "挪威"
  - "挪威王國"
  - "歐盟"
  - "歐洲 聯盟"
  - "粵港澳大灣區發展規劃綱要"
url: "https://web.archive.org/web/20210923180012/https://www.hkcnews.com/article/18652/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18659/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/18652/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18659/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 今日挪威，明日香港？

《 [粵港澳大灣區發展規劃綱要](https://web.archive.org/web/20210923180012/https://bit.ly/2DPXfv3) 》(下稱《規劃》)出爐，令我諗起挪威同埋歐盟，會唔會今日挪威，明日香港？ 將歐盟、挪威同大灣區扯埋一齊，九唔搭八，點解？因為大融合呢三個字。

<figure>
<img src="https://web.archive.org/web/20210923180012im_/https://www.hkcnews.com/news_新聞/hk-discuss/2019/02/歐洲%20聯盟-粵港澳大灣區-挪威-20190224100659_edb9_large.jpg" alt="">
</figure>

歐盟成立嘅目的係擴大自由貿易區，講4個自由流通：貨物、服務、人同資金，講大融合一體化，而《規劃》內容正正就係講4個自由流通大融合，唔止咁，《規劃》仲用埋「大融合」甚至「一體化」呢啲字眼，仲有，中國華南理工大學鄭永年話，大灣區計劃有歐盟嘅好處，但有中央協調，冇歐盟協調不足嘅問題。大灣區規劃梗係唔係咁筍啦，呢個世界，點會有免費午餐？挪威唔係歐盟成員，係EEA（歐洲經濟區）成員，EEA同歐盟簽咗協議（1994年生效），協議俾EEA成員享受歐盟成員4個自由流通嘅好處，但睇挪威同歐盟呢25年嘅大融合 ，喺自主權上，挪威要俾沉重代價 。

### 挪威嘅得與失– EEA同歐盟嘅協議

挪威可享有4個自由流通咁大好處，有得梗有失：

<figure>
<img src="https://web.archive.org/web/20210923180012im_/https://www.hkcnews.com/news_新聞/hk-discuss/2019/02/挪威-大融合-歐盟-20190224143010_1a5f_large.png" alt="">
<figcaption>資料來源：(1)"Norway's financial contribution",2017,Government.no（挪威政府網頁）(2)"Ofte stilte spørsmål"，2017挪威政府網頁，作者整理資料並製圖。</figcaption>
</figure>

OK，俾錢歐盟啫，挪威產油有米，錢相對次要，最攞命係1994年到而家，歐盟一共塞咗11,000條歐盟法例指令俾挪威，因為根據協議，EEA成員要遵守同協議內容有關嘅歐盟指令，而新指令每年約500條逐年增加，咁咪會削弱挪威嘅自主權囉。咁誇張？冇呃你，不如一齊睇下啲實例， 睇下EEA同歐盟簽咗協議後呢25年， 呢張「賣身契」，點樣將挪威逐忽逐忽削肉。

<figure>
<img src="https://web.archive.org/web/20210923180012im_/https://www.hkcnews.com/news_新聞/hk-discuss/2019/02/歐盟-大融合-EEA歐洲經濟區-20190224100853_d96d_large.png" alt="">
<figcaption>資料來源："Så mye makt har Norge gitt til EU gjennom EØS - etter at vi sa nei til EU", 2018, nettavisen（挪威媒體），作者整理資料並製圖。</figcaption>
</figure>

<figure>
<img src="https://web.archive.org/web/20210923180012im_/https://www.hkcnews.com/news_新聞/hk-discuss/2019/02/歐盟-大融合-挪威-20190224100958_239c_large.png" alt="">
</figure>

### 今日挪威，明日香港？

挪威簽咗呢張EEA「賣身契」，就俾歐盟不斷咁合法地「擴建」協議同埋指令，令挪威民生環保等等，如食物安全同埋質素下降；上面嘅實例， 就係個「劣幣驅逐良幣」嘅教科書例子，係經濟一體化嘅必然之惡，特別係挪威細而歐盟係大集團。不過更嚴重嘅係，挪威自主權受到嚴重侵蝕，唔止係經濟領域，仲有其他各方面。歐盟為咗自己大集團嘅利益，就合法地有權用盡，但歐盟始終生活質素唔差，「劣」極都有啲譜，況且歐盟講人權法治講民主講透明度，始終有法例同程序公義規範。   
   
 睇挪威同歐盟大融合經驗 ，今日挪威，明日香港？要香港融入大灣區，要4個自由流通，香港咪要同中國嘅劣質法例融合一體化囉。況且香港面對嘅中國共產黨，淨講霸權人治，唔講人權法治精神，共產黨實會借住大灣區呢個規劃，乘機伸手嚟，全面管治香港。林鄭月娥冇水晶球，又唔係一男子，佢竟然可以拍心口話「大灣區規劃唔會影響香港自主」，簡直侮辱我哋香港人嘅智慧，難聽過粗口。   
   
 **附註 ： 挪威的自主權– EEA和歐盟協議**   
 挪威的自主權，取決於EEA和歐盟協議的內容，協議涵蓋的領域的關法例，由歐盟決定，挪威的自主權最小。

<figure>
<img src="https://web.archive.org/web/20210923180012im_/https://www.hkcnews.com/news_新聞/hk-discuss/2019/02/歐盟-大融合-挪威-20190224100931_695e_large.png" alt="">
<figcaption>資料來源："NEI til EU ble JA til veldig mye", 2014, Aftenposten（挪威媒體）</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210923180012/https://www.hkcnews.com/aboutus/#subscribe)

---

![博客 | 骷髏小姐在挪威](https://web.archive.org/web/20210923180012im_/https://www.hkcnews.com/uploads/avatars/62c82bf5-71b6-4951-bba8-032b2a012e95.png?410975182)

**博客 | 骷髏小姐在挪威**

【骷髏小姐・骷髏小姐在挪威】當年的背包客，第一次去挪威，便呆了一段歲月，因為驚艷。之後再踏足挪威，一晃多年，有欣慰有嘆息，也有憂愁。愛東逛西逛，愛望天望地望人，用近鏡也用廣角鏡，以香港的風景為底色，說些挪威人挪威事。
