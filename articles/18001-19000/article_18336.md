---
title: "做咗40年官定intern/trainee"
date: "2019-02-04"
author: "假才子"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "政務司"
  - "Chief Secretary for Administration"
  - "政務司司長"
  - "張建宗"
  - "Matthew Cheung"
  - "Chief Secretary"
  - "林特首"
  - "AO"
url: "https://web.archive.org/web/20210628195734/https://www.hkcnews.com/article/18336/%E6%9E%97%E9%84%AD%E6%9C%88%E5%A8%A5-%E5%BC%B5%E5%BB%BA%E5%AE%97-ao-18336/chief-secretary-for-administration"
original_url: "https://www.hkcnews.com/article/18336/%E6%9E%97%E9%84%AD%E6%9C%88%E5%A8%A5-%E5%BC%B5%E5%BB%BA%E5%AE%97-ao-18336/chief-secretary-for-administration"
---

# 做咗40年官定intern/trainee

<figure>
<img src="https://web.archive.org/web/20210628195734im_/https://www.hkcnews.com/news_新聞/hk-discuss/2019/02/AO-林特首-特首-20190204141346_dfa6_large.jpg" alt="">
<figcaption>林鄭同張建宗兩個夾埋，做官的資歷就嚟成個世紀。</figcaption>
</figure>

有時真係唔知好笑定點，香港班官講嘢咁黑色幽默。林鄭同張建宗，兩個夾埋就嚟做咗成個世紀官的人，講話仲學習緊點做官。咁唔怪得之要押後退休年齡啦，因為做咗成世官都未學識，到退休嗰日仲係intern/trainee。試諗下港鐵出事，班工程佬話「我仲要學習點做工程」；公院醫死人，醫生話「我仲要學習點醫人」；膠法官亂判案被上面駁回，跟住話「我仲要學習點審人」，過唔過到骨？班五毛話比時間／機會林鄭，好似比咗40年啦，仲要比多幾多？無間道都係十年又十年，冇四十年又四十年架，除咗有120歲的羅致光。又唔見話比機會／時間港獨青年。

睇返佢兩個講仲有咩要學，又係好得意。張建宗話要加強政策局間溝通，加強同政黨溝通，要從市民角度作「現實測試」。以前有前輩教落，官員講野要調轉嚟睇，話依家要做乜乜乜，就即係以前冇做到乜乜乜，例如習總強調解放軍要做到「戰之必勝」，即係依家未做到啦。所以張建宗咁講，就即係以前政策局間係冇溝通，政府同政黨係冇溝通，政策唔係從市民角度出發，係做緊「非現實測試」(whatever that means)。咁樣逆向思想一下，我就直頭驚啦，原來你做左40年官都係唔同人溝通，唔從市民角度出發，做「非現實測試」架？喂，當日你同林鄭上台，傳統泛民話你哋好識溝通格？突然比返晒先生呀？

<figure>
<img src="https://web.archive.org/web/20210628195734im_/https://www.hkcnews.com/news_新聞/hk-discuss/2019/01/林鄭-行政長官-20190129164128_18f4_large.jpg" alt="">
<figcaption>林鄭這種不耐煩嘅表情，記者很多時候都拍得到</figcaption>
</figure>

林鄭呢，就話要學習謙卑，唔要精英主義，咁即係話自己以往唔謙卑同精英主義啦。我就試下代入佢角色，以前佢見到其他人時心裡面OS係點樣藐人，例如：「唓呢條友都唔係小學考第一」「唓呢條友都唔係讀港大」「唓呢條友都唔係一考AO就中」。咁我就好有興趣知佢以往係點睇曾蔭權啦，因為眾所周知佢冇讀大學，係考咗入政府之後先去哈佛take個碩士course架嘛。但佢點睇曾俊華呢個MIT畢業生呢，我哋就知啦，因為林鄭自爆過「佢（鬍鬚曾）檯面乜都冇（i.e.都唔知係咪冇嘢做）」「成日上FB同市民溝通（i.e.係咪吞緊pok）」。佢見到老董，可能心裡又藐人「超，二世祖死好命，唔係有大陸照顧你晨早破咗產啦」。

**附錄：現屆政府主要官員出任官員/公職人員時間**   
 林鄭月娥　1980年加入AO職系   
 張建宗　1972年加入新聞處，1979年轉入AO職系   
 陳茂波　2008年當選立法會議員，2012年出任局長   
 鄭若驊　2018年出任司長，之前多次出任公職   
 黃錦星　2012年出任局長   
 楊偉雄　2015年出任局長   
 劉江華　1996年當選臨立會成員，2012年出任副局長   
 劉怡翔　1979年加入AO職系   
 羅致光　1995年當選立法局議員，多次出任公職，2017年出任局長   
 李家超　1977年考入警隊，2007年升至助理處長，2012年出任副局長   
 陳帆　1982年加入政府做工程師，2009年升至副署長，2017年出任局長   
 陳肇始　2012年出任副局長   
 羅智光（公務員）　1980年加入AO職系   
 邱騰華　1981年加入AO職系   
 黃偉綸　1985年加入AO職系   
 楊潤雄　1992年加入AO職系   
 聶德權　1986年加入AO職系


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628195734/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210628195734im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
