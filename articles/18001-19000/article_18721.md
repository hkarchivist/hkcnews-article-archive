---
title: "【舔共又怕得罪美帝　做雞又要貞節牌坊】引渡協議+大灣區+DQ報告，香港政策法仲唔死得？"
date: "2019-02-27"
author: "假才子"
category: "眾說"
tags:
  - "湯家驊"
  - "譚耀宗"
  - "逃犯條例"
url: "https://web.archive.org/web/20200213100012/https://www.hkcnews.com/article/18721/%E9%80%83%E7%8A%AF%E6%A2%9D%E4%BE%8B-%E6%B9%AF%E5%AE%B6%E9%A9%8A-%E8%AD%9A%E8%80%80%E5%AE%97-18721/%E3%80%90%E8%88%94%E5%85%B1%E5%8F%88%E6%80%95%E5%BE%97%E7%BD%AA%E7%BE%8E%E5%B8%9D-%E5%81%9A%E9%9B%9E%E5%8F%88%E8%A6%81%E8%B2%9E%E7%AF%80%E7%89%8C%E5%9D%8A%E3%80%91%E5%BC%95%E6%B8%A1%E5%8D%94%E8%AD%B0%E5%A4%A7%E7%81%A3%E5%8D%80dq%E5%A0%B1%E5%91%8A%EF%BC%8C%E9%A6%99%E6%B8%AF%E6%94%BF%E7%AD%96%E6%B3%95%E4%BB%B2%E5%94%94%E6%AD%BB%E5%BE%97%EF%BC%9F"
original_url: "https://www.hkcnews.com/article/18721/%E9%80%83%E7%8A%AF%E6%A2%9D%E4%BE%8B-%E6%B9%AF%E5%AE%B6%E9%A9%8A-%E8%AD%9A%E8%80%80%E5%AE%97-18721/%E3%80%90%E8%88%94%E5%85%B1%E5%8F%88%E6%80%95%E5%BE%97%E7%BD%AA%E7%BE%8E%E5%B8%9D-%E5%81%9A%E9%9B%9E%E5%8F%88%E8%A6%81%E8%B2%9E%E7%AF%80%E7%89%8C%E5%9D%8A%E3%80%91%E5%BC%95%E6%B8%A1%E5%8D%94%E8%AD%B0%E5%A4%A7%E7%81%A3%E5%8D%80dq%E5%A0%B1%E5%91%8A%EF%BC%8C%E9%A6%99%E6%B8%AF%E6%94%BF%E7%AD%96%E6%B3%95%E4%BB%B2%E5%94%94%E6%AD%BB%E5%BE%97%EF%BC%9F"
---

# 【舔共又怕得罪美帝　做雞又要貞節牌坊】引渡協議+大灣區+DQ報告，香港政策法仲唔死得？

較早前 [美國國會出報告](https://web.archive.org/web/20200213100012/https://bit.ly/2RRWUNZ) ，話香港受中共操控日益嚴重，可能不再值得享有獨立於中國以外的優待，嚇到成班親中商界急急跪求唔好，最好笑當然係自由黨講完支持23條即刻反悔。隔咗一排啦，美國佬唔出聲啦，以為冇事，班友又繼續支持中共魔爪如引渡協議、大灣區、DQ報告等等。結果尋日美國佬又出聲，話下次報告可能嚟真。

<figure>
<img src="https://web.archive.org/web/20200213100012im_/https://www.hkcnews.com/news_新聞/hk-discuss/2019/02/美國國會-移交逃犯-20190226201305_175e_large.png" alt="">
<figcaption>美駐港總領事唐偉康出席無綫節目《清心直說》時表示，修訂移交逃犯條例「或影響美國與香港的雙邊協議」。無綫電視節目截圖</figcaption>
</figure>

成班人毫無政治同大局觸覺，一味識得賺easy money（i.e.要有中共／美帝優待打救先識賺錢，冇咗唔知佢哋點生存），係咁上下。成日話咩美國喺香港有錢賺，唔會嚟真，真係笑死人。人哋唔係淨係睇錢，係睇埋政治，睇埋長遠布局架嘛。你夠佢哋喺大陸多錢賺咩？人哋咪一樣打貿易戰？

香港於美國的價值，除咗賺錢，仲有安全港。唔理佢係咪真係甚麼用香港當橋頭堡派間諜入大陸搞事都好，至少美國政商人士喺香港係安全的，因為香港係法治社會，點樣唔會比人捉係好清楚，唔似依家加拿大捉咗孟晚舟，大陸就即刻莫須有捉返你幾廿個加拿大人。當然，美國都接受如果逃犯如斯諾登走嚟香港，佢哋都耐唔到咩何。總之香港係個雙方都接受的平衡點。

但你有引渡協議就唔同啦，會打破依個平衡。唔理香港法律講乜，中共叫港府拉人，港府敢say no咩？嗱，湯家驊講得好明架早幾日，「外籍法官會被中共買起咩？」即係中國籍法官就買得起啦，咁依家香港係中國籍法官多定外籍法官多呀？ 仲有長遠嚟講邊面會更多呀？咁美國政商界人士仲夠唔夠膽嚟香港？加拿大對大陸發旅遊警告，係咪應該包埋香港？

DQ報告同大灣區呢，就唔直接關事，但就顯示港府係被中共完全操控。如果DQ唔係中共落嘅柯打，使事後交報告咩？

<figure>
<img src="https://web.archive.org/web/20200213100012im_/https://www.hkcnews.com/news_新聞/hk-discuss/2018/03/結束一黨專政-譚耀宗-湯家驊-20180326213846_2931_large.jpg" alt="">
</figure>

早幾日又另一單好笑，就係 [譚耀宗話咩美國唔會搞香港](https://web.archive.org/web/20200213100012/https://www.am730.com.hk/news/%E6%96%B0%E8%81%9E/%E3%80%90%E5%A4%A7%E7%81%A3%E5%8D%80%E8%A6%8F%E5%8A%83%E3%80%91%E8%AD%9A%E8%80%80%E5%AE%97-%E7%BE%8E%E5%9C%8B%E4%B8%8D%E6%9C%83%E4%BB%A5%E7%B6%93%E6%BF%9F%E9%87%9D%E5%B0%8D%E9%A6%99%E6%B8%AF-162092) 。譚耀宗幾時做咗白宮發言人？咁清楚美國佬諗乜嘅？仲有，一方面要舔中共海鮮，一方面又驚美國佬搞香港，依種擺明係做緊牆頭草二五仔，想食兩家茶飯lam盡着數的姿態，咪抵比人笑囉。所以話香港冇晒優待都係班政商界所謂「精英」 自己攞嚟，唔好又賴人哋呀。正是：

**舔共又怕得罪美帝　做雞又要貞節牌坊**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200213100012/https://www.hkcnews.com/aboutus/#subscribe)

---

![博客 | 假才子](https://web.archive.org/web/20200213100012im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
