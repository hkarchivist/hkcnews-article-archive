---
title: "【圖片故事】露宿者之家──通州街公園日與夜"
date: "2019-01-25"
author: "記者周滿鏗"
category: "眾聞"
tags:
  - "康文署"
  - "康樂及文化事務署"
  - "康文處"
  - "康樂文化事務處"
  - "lcsd"
  - "Leisure and Cultural Services Department"
  - "露宿者"
  - "通州街"
url: "https://web.archive.org/web/20210925005326/https://www.hkcnews.com/article/18105/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18105/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/18105/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18105/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【圖片故事】露宿者之家──通州街公園日與夜

【撰文、攝影：周滿鏗】

農曆新年將至，康文署1月15日在深水埗通州街公園貼出告示：「由於通州街公園內雜物堆積，影響衛生及嚴重妨礙市民使用公眾設施。本署將於2019年1月29日（星期二）清理有關雜物......」

<figure>
<img src="https://web.archive.org/web/20210925005326im_/https://www.hkcnews.com/news_新聞/hk-discuss/2019/01/通州街-露宿者-20190124204733_6c7d_large.jpg" alt="">
<figcaption>康文署在深水埗通州街公園貼出清理雜物告示。</figcaption>
</figure>

康文署的通告，引起協助露宿者團體的關注，甘浩望神父和林國璋牧師質疑當局想趁農曆新年前「洗太平地」，驅趕以通洲街公園為家的露宿者。眾新聞向康文署查詢是否有意驅趕露宿者以及曾否接獲投訴，康文署僅回覆指，1月29日當天為恆常清潔行動，已在場內預先張貼告示，並通知市民有關細節。

通州街公園的早上，露宿者會收起床鋪，將隨身物品放進紅白藍膠袋；晚上大約有20多名露宿者聚集，各人攤開自己的床鋪、家當，當中收藏著一段段故事。

<figure>
<img src="https://web.archive.org/web/20210925005326im_/https://www.hkcnews.com/news_新聞/hk-discuss/2019/01/露宿者-通州街-20190124204924_2d23_large.jpg" alt="">
<figcaption>通州街公園的早上，露宿者會收起床鋪和物品放在通道旁。</figcaption>
</figure>

<figure>
<img src="https://web.archive.org/web/20210925005326im_/https://www.hkcnews.com/news_新聞/hk-discuss/2019/01/通州街-露宿者-20190124204829_187c_large.jpg" alt="">
<figcaption>水池旁的石壆，是露宿者的床。</figcaption>
</figure>

<figure>
<img src="https://web.archive.org/web/20210925005326im_/https://www.hkcnews.com/news_新聞/hk-discuss/2019/01/露宿者-通州街-20190124204910_8cac_large.jpg" alt="">
<figcaption>儘管小休，財物都要跟身。</figcaption>
</figure>

<figure>
<img src="https://web.archive.org/web/20210925005326im_/https://www.hkcnews.com/news_新聞/hk-discuss/2019/01/露宿者-通州街-20190124204942_1194_large.jpg" alt="">
<figcaption>一個紅白藍膠袋，是一個露宿者的家當。</figcaption>
</figure>

45歲的阿強，靠每月4000多元綜援金過活，間中會打散工。他有感出租的廉價床位木蝨問題嚴重，不能住人故寧願露宿。他又說，年輕時候犯下的錯，令他難以再找長工......

<figure>
<img src="https://web.archive.org/web/20210925005326im_/https://www.hkcnews.com/news_新聞/hk-discuss/2019/01/露宿者-通州街-20190124205001_1ad7_large.jpg" alt="">
<figcaption>阿強（左）和他的朋友陳小姐（右）都是露宿者。</figcaption>
</figure>

阿強13歲時加入黑社會，犯事入獄不下三次，身陷牢獄長達15年。他重投社會後做過地盤、高空工作等，但之後因勞損引發網球肘，不能再依靠勞力工作。阿強形容：「好似『砰』一槍打爆你個心。」

他之後搵工屢試屢敗，「成身紋身走去見工，有咩經驗啫，有情緒病唔揸得鏟車，你叫我去卡啦OK、麥當勞？我行過古惑，只可以選擇勞動工作。」、「但而家啲散工價錢，比判頭食到亂晒龍，原本有600蚊食到得番400蚊，你個心都唔舒服。」

阿強認為，今次康文署的清雜物行動，或與附近新樓落成有關，「你唔會想幾百萬買棟樓，一落嚟就見到露宿者。」若康文署真的驅趕，他如何應對？「唔通呢度會有防暴警察射你水炮趕你走咩，我第日咪又行返來瞓。」、「我明白政府好多嘢做、好多嘢忙，但係民生呢方面搞得好啲，啲人民會唔會覺得好啲呢？而家香港人好似好冷漠咁。」

<figure>
<img src="https://web.archive.org/web/20210925005326im_/https://www.hkcnews.com/news_新聞/hk-discuss/2019/01/露宿者-通州街-20190124205022_c206_large.jpg" alt="">
<figcaption>入夜的通州街公園。</figcaption>
</figure>

翻查資料，位於通州街的樓盤「南昌一號」預計今年2月落成，旁邊的「海柏匯」去年3月已入伙。多個政府部門過去一年多次採取聯合行動，逐步拆除通州街天橋底露宿者搭建的小木屋，食環署之後以鐵絲網圍封現場，原本有數十間的木屋，現時已經一間不剩。林國璋牧師要求康文署今次延期清場，「兩個星期前拆咗最後一間木屋，過去一年佢哋一間一間咁拆，每拆一間就有鐵絲網圍住，但啲人佢就無理過。」

<figure>
<img src="https://web.archive.org/web/20210925005326im_/https://www.hkcnews.com/news_新聞/hk-discuss/2019/01/通州街-露宿者-20190124204852_24d3_large.jpg" alt="">
<figcaption>通州街天橋底現時被鐵絲網圍封，露宿者的小木屋一間不剩。</figcaption>
</figure>

有人或擔心露宿者聚集，會出現黃賭毒問題。阿強表示：「當然樹大有枯枝，仲有人學壞」、「但你唔可以咁武斷，有啲真係正常架，有個瞓喺度，好瘦好似食唔飽咁，但佢又唔係吸毒。」

吸毒情況嚴重嗎？阿強道：「呢區道友特別多，但佢哋唔會搞你，佢都係人，只不過係古惑仔。」  他又說，原本瑟縮在通州街天橋底的露宿者，大部分於半年前轉到通州街公園，高峰時期公園通道的兩旁擠滿約60至70人，但因床鋪被人拋棄，現時不少露宿者已被趕走。

一名公園清潔工晚上掃地，阿強批評掃地和洗地次數愈見頻繁，認為是為了趕走露宿者，「喺你隔離掃，大大聲聲咁掃，驚你吸唔到咁。」、「以前一個禮拜三次（洗地），依家仲有加勁多臭粉，洗完地之後，佢哋唔會用推水器推走啲水，理得你死，你咪繼續瞓。」

同一時間，10米外不遠處也有幾名街坊以歌伴舞，「啲師奶跳舞係佢哋自由，我哋唔會干涉，但我哋行過去大媽面前問：『可唔可以細聲少少，因為11點幾你哋仲咁大聲。』」阿強曾要求對方調低音量，卻不獲理會，阿強慨嘆：「細聲少少啫，又唔係叫你熄晒佢。」最終安然入睡，然而早上6時半便準時有巡邏保安踢床褥，叫露宿者起身。

<figure>
<img src="https://web.archive.org/web/20210925005326im_/https://www.hkcnews.com/news_新聞/hk-discuss/2019/01/露宿者-通州街-20190124205100_2104_large.jpg" alt="">
<figcaption>街坊以歌伴舞，露宿者瑟縮一角。</figcaption>
</figure>

43歲的陳小姐表示，她曾試過租平價床位，但同樣有感居住環境住不下人，「好難租到床位，有木蝨、好多三教九流嘅人，最後都係瞓番呢度，呢個公園大大話話，露宿者都住咗十幾年。」

<figure>
<img src="https://web.archive.org/web/20210925005326im_/https://www.hkcnews.com/news_新聞/hk-discuss/2019/01/露宿者-通州街-20190124204810_23c9_large.jpg" alt="">
<figcaption>45歲的阿基，在通州街一帶露宿5年。</figcaption>
</figure>

每月領取綜援2000多元、45歲的阿基，也有打清潔散工，試過租屋但同樣抵受不了木蝨的折磨，「住多兩晚唔敢住，搬咗落嚟公園。」阿基在通州街一帶露宿5年，去年5月之前一直住在天橋底的木屋，但容身之處被封後，他便搬到通州街公園。

阿基說：「我哋全部6點起身，交番個場比佢哋耍太極，我哋做足架，只不過我哋無錢租屋，要停留喺呢個地方。」他試過搵全職工作嗎？「我都想搵正職，而家保安都要中五畢業，我都見唔到啦，40幾歲真係掃街咩，地盤搭棚我真係唔啱做，做咗兩日成個人散晒。」若下周二真的掃場，他如何應對？「應該起碼有個好的方案，俾段時間我哋中間有緩衝，唔好一刀切落去，我無地方瞓真係日日拎住紅白藍坐，坐完咪走。」、「我都唔知，而家都好徬徨，輸咗唔知點，而家未有諗。」

<figure>
<img src="https://web.archive.org/web/20210925005326im_/https://www.hkcnews.com/news_新聞/hk-discuss/2019/01/通州街-露宿者-20190124205037_55b5_large.jpg" alt="">
<figcaption>旁人眼中的雜物／露宿者眼中的財物。</figcaption>
</figure>

根據 [立法會文件](https://web.archive.org/web/20210925005326/https://www.lwb.gov.hk/chi/legco/LCQ12_02052018_4_annex_c.pdf) ，登記露宿者人數持續上升，由2013至14年度的746人，升至2017至18年度的1127人，升幅達五成。近六成露宿者的露宿地點為公園/運動場/停車場。甘浩望神父認為，樓價貴等社會問題導致露宿者人數上升，要求房屋署登記露宿者，並提供臨時住所，逐步協助他們上樓。

60歲的阿偉，不是通州街公園的「住客」，他會在不同公園、球場、甚至麥當勞棲宿，但感覺不好受，「坐耐啲受到白眼、糟質，（職員）好容易就會報警。」阿偉沒有領取綜援，僅靠微薄的積蓄渡日，「買個雞尾包、幾隻蕉就過一日，雖然我可以拎到綜援，但未到最後底線，都唔想攞。」

<figure>
<img src="https://web.archive.org/web/20210925005326im_/https://www.hkcnews.com/news_新聞/hk-discuss/2019/01/露宿者-通州街-20190124204753_2ca7_large.jpg" alt="">
<figcaption>身前身後的背包，還有一個環保袋，就是阿偉的所有家當。</figcaption>
</figure>

言談間，阿偉透露他曾任公務員，但種種原因令他跌至谷底，「你未試過你唔會知，我以前係唔錯的境況，但突然有一日你會失去一切，你唔會諗得到。」阿偉希望有龐大盈餘的政府，能幫助受苦的人，而非投資幾百億元在大白象基建，「現實有好多人捱緊苦，政府你睇唔到咩。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210925005326/https://www.hkcnews.com/aboutus/#subscribe)
