---
title: "古巴行（19）赤腳朋友"
date: "2019-02-03"
author: "骷髏小姐在古巴"
category: "眾說"
tags:
  - "古巴"
  - "古巴共和國"
  - "都市農莊"
  - "城市農莊"
url: "https://web.archive.org/web/20210729150137/https://www.hkcnews.com/article/18328/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18328/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD19%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/18328/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18328/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD19%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 古巴行（19）赤腳朋友

古巴嘅配給制，保證人人有得食，但唔夠食，點算？城市耕作（Urban Farming）係其中一個自救嘅方法。

### 有機耕作，古巴第一

古巴政府稱90年代為"Special Period''，因蘇聯解體，失去蘇聯經援，GDP 跌咗30%，最攞命係本來出口砂糖，換蘇聯嘅平價石油、拖拉機、化肥同農藥，呢啲入口跌咗75%，糧食供應嚴重短缺，人均卡路里攝取量，由之前嘅2,600，到只有1,000-1,500，古巴陷入飢荒邊緣。   
   
 有危就有機，Special Period逼出創意，逼古巴走上有機耕作之路 。

<figure>
<img src="https://web.archive.org/web/20210729150137im_/https://www.hkcnews.com/news_新聞/hk-discuss/2019/02/城市農莊-古巴-有機耕種-20190203114600_24fb_large.png" alt="">
</figure>

又一次歷史嘅偶然，將古巴推上世界舞臺，據世界自然基金會（WWF）和可持續指數（Sustainability Index），古巴大部份農產品，如68%玉米，72%咖啡，40%香蕉等，都係有機；喺可持續耕作呢方面，古巴係先行者係一哥！但有機耕作，始終難力挽狂瀾，糧產仍嚴重不足，點算？

### 自己個肚自己救！—赤腳農夫

既然國營農業合作社同農民，未能解決糧荒，唯有打城市主意，全民做農夫！想食飽啲，想種啲蔬果草藥香料，甚至養雞，只要搵到荒廢地皮，都可以向政府申請，手續簡單便民。另外，政府更全力提供支援服務：

<figure>
<img src="https://web.archive.org/web/20210729150137im_/https://www.hkcnews.com/news_新聞/hk-discuss/2019/02/城市農莊-古巴-有機耕種-20190203114900_2b86_large.jpg" alt="">
</figure>

於是，古巴城市人個個捲起衫袖，喺自家天台同屋邨旁公園邊，無師自通做赤腳農夫，而工廠學校政府機關，亦齊齊加入；私人、社區、政府嘅城市農莊，如雨後春筍。

<figure>
<img src="https://web.archive.org/web/20210729150137im_/https://www.hkcnews.com/news_新聞/hk-discuss/2019/02/有機耕種-城市農莊-古巴-20190203114607_2708_large.jpg" alt="">
</figure>

唔怪得唔少西方國家如加拿大，去古巴朝聖取經，借鏡有機耕作同城市農莊嘅經驗，因為好處多籮籮：

<figure>
<img src="https://web.archive.org/web/20210729150137im_/https://www.hkcnews.com/news_新聞/hk-discuss/2019/02/城市農莊-有機耕種-古巴-20190203114622_d49d_large.png" alt="">
</figure>

不過，更重要嘅係，千金難買嘅鄰里關係。

### 赤腳朋友

古巴嘅城市農莊，亦促進社區內同社區間嘅關係。

古巴大部份城市農莊，由社區擁有。喺成個生產流程中，從早期嘅除草開墾廢田，到入貨耕作灌溉施肥防蟲，至後期嘅收成存庫銷售，要處理財政資源人手安排，開會無數，因意見不合不免有爭拗，但為咗改善生活，目標一致，凝聚力與日俱增，社區內嘅赤腳農夫，漸漸成為赤腳朋友!

唔止社區內，仲有跨區嘅赤腳朋友：首都Havana，有400幾個Horticulture clubs（園藝社），彼此互通有無，分享最新資訊技術，社區間再構成大大小小嘅社區農莊圈。   
   
 因城市農莊運動，現代社會逐漸消失嘅鄰里關係，喺古巴重獲生機，呢樣先係最珍貴嘅收獲。


{{< video src="https://web.archive.org/web/20210729150137if_/https://www.youtube.com/embed/g2qfsrvBvkI" >}}


古巴人嘅城市農莊運動，打動世界，但古巴唔係烏托邦，城市農莊運動，係免捱餓嘅無可選擇手段，原動力係經濟誘因，多於環保誘因，無須美化。況且，近年古巴日漸開放，經濟亦走出咗低谷，古巴會唔會走化肥農藥嘅回頭路？遍地開花嘅城市農莊，會唔會淡出？拭目而待。話雖如此，古巴人嘅城市農莊運動，影響深遠，甚至14,995公里外嘅香港。

### 落手落腳種多啲香港菜—香港嘅天台農莊

<figure>
<img src="https://web.archive.org/web/20210729150137im_/https://www.hkcnews.com/news_新聞/hk-discuss/2019/02/都市農莊-香港-有機耕種-20190203114829_2919_large.jpg" alt="">
</figure>

近年，古巴呢股城市農夫風，吹到香港， 香港開始有天台農莊。

<figure>
<img src="https://web.archive.org/web/20210729150137im_/https://www.hkcnews.com/news_新聞/hk-discuss/2019/02/都市農莊-有機耕種-Hong%20Kong-20190203114804_2235_large.jpg" alt="">
</figure>


{{< video src="https://web.archive.org/web/20210729150137if_/https://www.youtube.com/embed/zTIbEZOAIXg" >}}


香港嘅天台農莊同古巴嘅城市農莊，喺環保同促進鄰里關係方面，好相似，但亦有唔同嘅地方。   
   
 環保方面，除咗大家都係有機耕作，同埋減少運輸碳足跡，香港仲多咗一樣：為大廈降溫。另外，古巴嘅城市農莊，促進社區鄰里關係，而參加香港天台農莊嘅，有年青人、退休人士，同埋有小朋友嘅家庭，跨越唔同年齡甚至階層，增進城市人之間日漸淡薄嘅關係。   
   
 不過，喺古巴，經濟誘因係出發點，香港唔係，香港主要係食物安全、生活態度同埋自主精神。

因為香港嘅蔬菜大部份嚟自中國，而中國食品安全一直係大問題，所以自己嘅菜自己種，就會食得安全。另外，香港生活勁緊張，喺天台農莊種菜，就可以抖抖氣；超越慣有嘅營營役役，追求健康同埋綠色生活，反映一種新嘅生活態度。所以，香港實在好有必要推廣城市農莊同城市耕作。   
   
 不過，推廣天台農莊／城市耕作最大嘅挑戰，嚟自特區政府。古巴，人均收入唔知係我哋嘅幾多分之一，但以上古巴政府嘅支援，特區政府做咗啲咩？喺呢方面，古巴政府叻過特區政府唔知幾多倍；諗起18區每年1億建設社區，啲錢用喺無無謂謂嘅小白象工程，民政事務局不務正業。   
   
 天台農莊自己嘅菜自己種，減少對中國嘅依賴，先可以增加自主精神同韌力，先可以同中國鬥長命。如果住嘅大廈業權分散，搞唔到天台農莊，唔緊要；如果屋邨嘅業主法團唔通過屋邨農莊，唔緊要；因為我哋仲可以喺自己屋企種，種蔥、辣椒、芽菜同青豆等，對種嘢低分嘅骷髏小姐，都冇難度。自己嘅菜自己種，係咪杯水車薪？或者係，不過，自主精神同韌力，係一點一滴累積而成，冇捷徑；我哋唔認命。   
   
 **文章圖源：網絡，圖片資料由作者整理並製圖**   
 **初稿23.03.2014，2018年11月修訂更新**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210729150137/https://www.hkcnews.com/aboutus/#subscribe)

---

![博客 | 骷髏小姐在古巴](https://web.archive.org/web/20210729150137im_/https://www.hkcnews.com/uploads/avatars/f89b61de-2cbc-455f-9d7f-9a24e640787b.png?319384929)

**博客 | 骷髏小姐在古巴**

【骷髏小姐・古巴札記】2013年12月底，往古巴旅遊兩星期，回來後我做了一件有點不尋常的事——繼續埋首古巴的延伸閱讀，更一口氣寫了26篇有關古巴的文章；古巴不單是一個充滿驚喜的國家，古巴更觸動了我。這些文章是古巴行的扎記。除了旅行的觀察和背景資料，亦紀錄了和古巴人的接觸，也分享曾經叩過的門，和門後那不可預知的天地。
