---
title: "古巴行（18）斗零有交易！"
date: "2019-01-27"
author: "骷髏小姐在古巴"
category: "眾說"
tags:
  - "古巴"
  - "古巴共和國"
  - "配給制"
  - "糧食"
url: "https://web.archive.org/web/20210727041444/https://www.hkcnews.com/article/18165/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18165/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD18%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/18165/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-18165/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD18%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 古巴行（18）斗零有交易！

香港嘅雜貨鋪，一般面積細但啲貨好多，有時轉身都有啲難度，古巴大部份雜貨鋪一樣好細，雖然冇香港啲貨多到咁誇張，但有人氣有活力，而Trinada（千里達）呢間雜貨鋪，嚟自火星與別不同- 貨品疏疏落落，好有裝置藝術feel，令呢間幾大嘅鋪頭，睇落去仲大仲空蕩冷清。

<figure>
<img src="https://web.archive.org/web/20210727041444im_/https://www.hkcnews.com/news_新聞/hk-discuss/2019/01/古巴-配給制-物價控制-20190127105956_15dd_large.jpg" alt="">
</figure>

原來呢間係古巴嘅配給店。 不過，令骷髏小姐差啲大叫嘅，係配給店裏面塊黑板！

### 斗零有交易！

<figure>
<img src="https://web.archive.org/web/20210727041444im_/https://www.hkcnews.com/news_新聞/hk-discuss/2019/01/配給制-古巴-物價控制-20190127105931_5a20_large.jpg" alt="">
</figure>

香港最普通嘅太古砂糖，約HK $6.3一磅（2014），古巴產糖，糖應該平，但HK$ 0.05一磅？斗零有交易？？？！！！斗零歲月，喺香港係多少年前嘅事？香港最普通嘅餐桌鹽，約HK $2一磅（2014），古巴HK$0.11！黑板列出嘅貨品，仲有雞蛋油等等，平到你唔信，如米只HK$ 0.18/公斤！   
   
 點解咁平？除咗古巴人均收入低物價平，主要係政府大量津貼物價，用簿仔Ration book行配給制。

<figure>
<img src="https://web.archive.org/web/20210727041444im_/https://www.hkcnews.com/news_新聞/hk-discuss/2019/01/配給制-古巴-物價控制-20190127105946_188c_large.jpg" alt="">
</figure>

唔講唔知，原來古巴唔單止啲車古董，配給制亦係歷史最悠久，共56年！除咗糧油，仲有兩類配給店：

<figure>
<img src="https://web.archive.org/web/20210727041444im_/https://www.hkcnews.com/news_新聞/hk-discuss/2019/01/配給制-古巴-物價控制-20190127110006_190f_large.png" alt="">
</figure>

咁點解行配給制？

### 古巴嘅配給制

古巴行配給制，當然係日用品同農產品供應唔夠。古巴革命成功後，工業同土地收歸國有，啲農地雖再分俾農民，但農民要將收成70%賣俾國家（其餘可賣俾自由市場），而政府收購價好低，農民冇誘因增產，另外工業生產因計劃生產冇彈性，農業用機器產量少，造成農業生產效率低；呢兩樣令農產品供應嚴重不足。咁點解唔進口？因為hard currency賺得少，咁點進口拖拉機同化肥？咪又係果句：美國經濟制裁，然後蘇聯解體，叫停對古巴經緩。   
   
 卡斯特羅行社會主義，強調公平分配，老百姓糧食同日用品供應唔夠，為咗避免貧富分配不均，政府便實施配給制， 配售生活基本需要，數量雖少但均等，更重要係避免出現大飢荒和社會動亂。   
   
 初期，配給貨品種類唔少，但政府長期大量津貼物價（聽講每年達80億港元），財政唔掂，於是減少配給種類，例如之前小朋友每年可買三款玩具，但1991年取消，被取消嘅仲有牙膏、番梘同茄汁等。配給食物物品嘅種類，雖然少咗好多，但好彩配給價56年冇咩點變，古巴人收入雖然好低，但因為有配給制，仍可勉勉強強應付基本生活開支。   
   
 對依賴配給制嘅古巴人，配給制確有好處，但問題多多。

### 偷牛，坐18年！

首先，古巴配給制最大嘅問題係貪腐。因死亡人口、人口遷移或其他原因，一定有唔少配額冇用到，配給店店員可將「剩餘」貨品，轉賣他人，等佢哋買到平價配給品，大家都有著數。事實上，配給店店員嘅違規事件，古巴官媒都有唔少報導。   
   
 仲有，配給品要喺特定日期內買，所以貨品一上架，就大排長龍，浪費時間精力。另外，產量成日同市場需求脫節，未必買到簿仔列明嘅配給數量，幾時有得買？可以買幾多？存在好大嘅不穩定性。

<figure>
<img src="https://web.archive.org/web/20210727041444im_/https://www.hkcnews.com/news_新聞/hk-discuss/2019/01/物價控制-配給制-古巴-20190127110016_2364_large.png" alt="">
</figure>

喺古巴旅行個陣，酒店嘅食物種類好多：櫻桃番茄、翠玉瓜同青瓜等，如單睇呢個表像，會唔知古巴老百姓食物短缺嘅問題原來咁嚴重，呢啲櫻桃番茄、翠玉瓜同青瓜，原來對好多古巴人係奢侈品，配給店冇得賣。既然呢啲遊客需求大價高，農民自然會種多呢啲，此消彼長，古巴人基本糧食供應，更加緊張；原來我哋遊客同古巴人爭食。   
   
 所以，古巴人如出國， 會帶奶粉番古巴；所以，雖然偷牛，可以坐18年，但仍有古巴人挺而走險。呢啲就係古巴配給制下，一啲都笑唔出嘅古仔。不過，亦有唔少古巴人唔使點靠配給制，佢哋有咩對策？下回分解。   
   
 **圖1，2 : 作者提供，圖3-5: 網絡圖片，作者整理資料並製圖**   
 **初稿17.03.2014，2018年11月修訂更新**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210727041444/https://www.hkcnews.com/aboutus/#subscribe)

---

![博客 | 骷髏小姐在古巴](https://web.archive.org/web/20210727041444im_/https://www.hkcnews.com/uploads/avatars/f89b61de-2cbc-455f-9d7f-9a24e640787b.png?319384929)

**博客 | 骷髏小姐在古巴**

【骷髏小姐・古巴札記】2013年12月底，往古巴旅遊兩星期，回來後我做了一件有點不尋常的事——繼續埋首古巴的延伸閱讀，更一口氣寫了26篇有關古巴的文章；古巴不單是一個充滿驚喜的國家，古巴更觸動了我。這些文章是古巴行的扎記。除了旅行的觀察和背景資料，亦紀錄了和古巴人的接觸，也分享曾經叩過的門，和門後那不可預知的天地。
