---
title: "仲要比幾多次機會班長者高官？"
date: "2019-01-29"
last_updated: "2019-01-29 17:44:27"
author: "假才子"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "問責官員"
  - "長者綜援"
url: "https://web.archive.org/web/20200921020951/https://www.hkcnews.com/article/18215/%E6%9E%97%E9%84%AD%E6%9C%88%E5%A8%A5-%E9%95%B7%E8%80%85%E7%B6%9C%E6%8F%B4-%E5%95%8F%E8%B2%AC%E5%AE%98%E5%93%A1-18218/%E4%BB%B2%E8%A6%81%E6%AF%94%E5%B9%BE%E5%A4%9A%E6%AC%A1%E6%A9%9F%E6%9C%83%E7%8F%AD%E9%95%B7%E8%80%85%E9%AB%98%E5%AE%98%EF%BC%9F"
original_url: "https://www.hkcnews.com/article/18215/%E6%9E%97%E9%84%AD%E6%9C%88%E5%A8%A5-%E9%95%B7%E8%80%85%E7%B6%9C%E6%8F%B4-%E5%95%8F%E8%B2%AC%E5%AE%98%E5%93%A1-18218/%E4%BB%B2%E8%A6%81%E6%AF%94%E5%B9%BE%E5%A4%9A%E6%AC%A1%E6%A9%9F%E6%9C%83%E7%8F%AD%E9%95%B7%E8%80%85%E9%AB%98%E5%AE%98%EF%BC%9F"
---

# 仲要比幾多次機會班長者高官？

特首林鄭見記者，話接受外界批評，同意政策可以處理得更謹慎更全面，和公眾互動更深入，會反思。然後筆者就又在網上見到五毛話比多些時間／機會佢啦。真係睇到我就嚟覺得發火都晒gas。佢做咗成40年官、60幾歲人，仲要比幾多時間／機會佢呀？一般人退咗休架啦。

睇返，其實當日選特首時佢都咁講過架。搵返 [2017年1月的新聞](https://web.archive.org/web/20200921020951/http://news.rthk.hk/rthk/ch/component/k2/1310535-20170129.htm?archive_date=2017-01-29) ，可以見到佢話自己「論盡」，公關技巧不足，要學習同市民溝通。諗返，我當時都已經同同事講，佢做咗就嚟40年官都未學習過同市民溝通架？結果，過咗2年，好明顯佢冇學習，冇反省過啦。

<figure>
<img src="https://web.archive.org/web/20200921020951im_/https://www.hkcnews.com/news_新聞/hk-discuss/2019/01/林鄭月娥-行政長官-20190129163647_1095_large.jpg" alt="">
<figcaption>行政長官林鄭月娥今早出席行政會議前見記者。香港電台直播影片截圖</figcaption>
</figure>

講開，其實我幾年前已經因為一件事對林鄭個人睇法變得好負面，源於一句 [「天堂留咗位比我」](https://web.archive.org/web/20200921020951/https://news.mingpao.com/ins/%E6%B8%AF%E8%81%9E/article/20170621/s00001/1498019349613/%E4%BF%A1%E5%A4%A9%E5%A0%82%E5%B7%B2%E7%95%99%E4%BD%8D-%E6%9E%97%E9%84%AD-%E5%9B%A0%E7%82%BA%E6%88%91%E5%81%9A%E5%A5%BD%E4%BA%8B) 。佢當自己係神定教宗？一個人係要幾自大、自以為正確、自我感覺良好，先講得出呢句？我以為神教人要謙卑嘅？所以我完全唔出奇佢做咗40年官，都仲有咁多甩轆，咁多要反思，因為佢好明顯就係個「你哋意見講完，佢態度照舊」的人，完全唔會有真反思。

事實係佢咁多年來都係咁樣態度。初次見面就好似和和氣氣，你講幾句佢唔岩聽就唔會聽落去。成名作皇后碼頭，係見你班示威者呀，不過一項意見都唔接受，只係重申佢已經決定咗拆，佢話OK就OK。當日雨傘見學聯，開始時好似有禮貌，跟住越坐個表情就越唔耐煩。對民主派又係，上任開頭猛話大和解，依家有事起嚟就只見親中派，到你班人求佢啦先得閒見吓你，仲不忘寸你係咪妒忌。唔只對反對派係咁，周永新同黃遠輝報告都係咁。

<figure>
<img src="https://web.archive.org/web/20200921020951im_/https://www.hkcnews.com/news_新聞/hk-discuss/2019/01/林鄭-行政長官-20190129164128_18f4_large.jpg" alt="">
<figcaption>行政長官林鄭月娥今早出席行政會議前見記者。香港電台直播影片截圖</figcaption>
</figure>

#### 咁多年嚟，咁多鑊嘢，態度照舊。你哋呢班上唔到天堂的罪人，佢根本唔會放在眼內。所以咩比機會佢，真係難聽過粗口。示威的年青人，又唔見你哋講比機會。

最後，班50後五毛廢老（*都有唔係五毛／廢老的50後嘅，雖然係少數）真係好心唔好再猛吹咩食鹽多過你食米，你班後生冇經驗冇乜乜物物。你望吓充斥著50後的現屆政府，有邊個唔係廢柴，係拎得出嚟見得人嘅？我真係諗唔到。依班人40年前考第一、入大學、中AO、有大律師會計師，仲有做埋大學教授的，算係50後的 crème de la crème，精英中的精英，都係個個無能兼醜聞纏身。大學生浪費緊納稅人金錢？夠呢個政府班人浪費？

<figure>
<img src="https://web.archive.org/web/20200921020951im_/https://www.hkcnews.com/news_新聞/hk-discuss/2019/01/長者綜援-全城集氣為醫護打打氣-問責官員-20190128195457_2cd6_large.jpg" alt="">
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200921020951/https://www.hkcnews.com/aboutus/#subscribe)

---

![博客 | 假才子](https://web.archive.org/web/20200921020951im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
