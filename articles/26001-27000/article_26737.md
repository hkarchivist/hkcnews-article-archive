---
title: "隔離病房護士：人終須一死　但咁樣死唔抵"
date: "2020-02-08"
author: "記者鄭靖而"
category: "眾聞"
tags:
  - "護士"
  - "隔離病房"
  - "醫護罷工"
url: "https://web.archive.org/web/20210703154038/https://www.hkcnews.com/article/26737/%E9%86%AB%E8%AD%B7%E7%BD%B7%E5%B7%A5-%E9%9A%94%E9%9B%A2%E7%97%85%E6%88%BF-%E8%AD%B7%E5%A3%AB-26737/%E9%9A%94%E9%9B%A2%E7%97%85%E6%88%BF%E8%AD%B7%E5%A3%AB%EF%BC%9A%E4%BA%BA%E7%B5%82%E9%A0%88%E4%B8%80%E6%AD%BB-%E4%BD%86%E5%92%81%E6%A8%A3%E6%AD%BB%E5%94%94%E6%8A%B5"
original_url: "https://www.hkcnews.com/article/26737/%E9%86%AB%E8%AD%B7%E7%BD%B7%E5%B7%A5-%E9%9A%94%E9%9B%A2%E7%97%85%E6%88%BF-%E8%AD%B7%E5%A3%AB-26737/%E9%9A%94%E9%9B%A2%E7%97%85%E6%88%BF%E8%AD%B7%E5%A3%AB%EF%BC%9A%E4%BA%BA%E7%B5%82%E9%A0%88%E4%B8%80%E6%AD%BB-%E4%BD%86%E5%92%81%E6%A8%A3%E6%AD%BB%E5%94%94%E6%8A%B5"
---

# 隔離病房護士：人終須一死　但咁樣死唔抵

一連五日的醫護罷工暫告一段落。連日來在工會簽到街站，都有不少醫護宣傳「封關救港」，其中包括兩名隔離病房護士Donna（化名）及Mandy（化名）。分別入職2年及6年的她們，已在隔離病房工作一年，即是無須抽籤，已入Dirty Team。

<figure>
<img src="https://web.archive.org/web/20210703154038im_/https://www.hkcnews.com/news_新聞/hk-discuss/2020/02/醫護罷工-20200208004838_2751_large.jpg" alt="">
<figcaption>為爭取全面封關等訴求，醫護界發起一連五天的罷工行動。鄭靖而攝</figcaption>
</figure>

隔離病房一般照顧例如肺癆、麻疹等病人，近期則接收多個武漢肺炎懷疑個案。二人表示工作量大增，負壓病房數量增加，亦要由其他病房抽調人手幫忙。由於調來幫忙的同事不熟識隔離病房運作，她們要從旁協助。結果人手雖然增加，但隨著病人數目陸續增多，未熟手的同事暫時又未能獨自處理，二人直言經常都忙到沒時間吃飯。

當初進入隔離病房工作，二人坦言，雖然知道有機會遇到類似沙士的大型疫症，但沒有想到會這麼快。在Dirty Team工作，中招的風險必然高，Donna表示：「實驚，不過中咗都冇辦法……煮到埋嚟就食嘅感覺。」Mandy也附和：「閻王要你三更死，不准留人到五更，如果我真係要中要死，咁都冇辦法，但都會盡量保護好自己。」

想到或要面臨武漢肺炎社區大爆發時，Mandy也哭過數次，「一定會諗會唔會自己中招……如果真係中招，會唔會真係死，實會諗。你話唔擔心就假嘅，但總要有人做，咁的確我哋本身做開，例如著防護裝備，我哋都會alert啲。」

Donna家人就乾脆叫她辭職，「一爆咗呢單嘢就叫我唔好做，佢話無謂為咗幾萬蚊人工冇咗條命。」但Donna卻未有聽從，「咁我本身做開，熟個運作，同埋你知一定會開始忙。而家我哋有新同事或者其他科調上嚟，但人哋唔熟你運作，都要有人帶佢哋，冇理由呢個時間話走，所以我又冇諗過要走。」

最擔心的，反而是自己中招後，會連累家人受感染。在得知武漢肺炎疫情襲港後，二人為免影響家人，要求搬到醫院宿位居住。Mandy說，當時她所屬醫院未有確診個案，家人還叫她等到有確診才搬到宿舍，「話我一個人住宿舍，又冇湯水飲又盛。」但Mandy擔心，她接觸的懷疑個案，要等一段時間才知是否確診患者，仍有機會感染家人，因此堅持住宿舍，「我就算自己中招，都冇惹到佢哋咁唔開心。因為我自己揀做護士，有咩我自己承擔，冇理由要你哋同我陪葬。」即使是相約丈夫吃飯，她也盡量到空曠的露天地方，閒時再FaceTime聊天。

Mandy說，知道部分同事也有寫定遺書，但她暫時未有，「而家資訊咁發達，咁咪中招先再打俾屋企人囉。」說罷不禁苦笑。她也對自己做過一輪心理建設，「都係諗番當初自己點解要入呢行。唔計肺炎，日常工作都有機會被傳染。揀得入嚟呢行，有啲嘢真係預咗，要做就要做。等如消防員明知入火場有可能會死，佢都要入。同樣，我揀得做護士，當有病人要照顧嘅時候就要做。」

<figure>
<img src="https://web.archive.org/web/20210703154038im_/https://www.hkcnews.com/news_新聞/hk-discuss/2020/02/醫護罷工-20200208004902_6c7f_large.jpg" alt="">
<figcaption>在東區醫院外的工會街站，路邊欄杆被人掛上「林鄭不封關，醫護白犧牲」的字句。鄭靖而攝</figcaption>
</figure>

除了擔心，更多的也許是憤怒。Donna說：「驚就一定驚，不過希望我哋都冒住風險出嚟救人嘅時候，政府可以做番少少嘢。水浸我幫你拖水，你都閂咗個水龍頭先。我知已經放咗好多內地人落嚟，最少都而家暫停源頭。呢個係令我好嬲同埋會罷工嘅原因。」

二人都有參與罷工，Donna指，對於是否罷工，她掙扎良久，「好驚秋後算帳……罷工要做嘅心理建設，仲做得耐過要做隔離病房，因為做我呢行本身都預咗。」她知道不少人也有響應罷工，「唔可以咁自私，要人哋企出嚟，我自己又唔出嚟。我真係好希望政府可以收手。」說到激動處，Donna不禁落淚：「好嬲個政府……我覺得人終須一死……」Mandy補上：「但咁樣死唔抵。」

在街站宣傳的時候，偶爾會有經過的市民罵她們貪生怕死、做逃兵，Mandy不認同：「講真，如果我真係怕死我就辭工啦，我都係罷得嗰幾日，其實就係想俾壓力政府，可唔可以做啲嘢。唔止為我哋，都係為市民。」

她們預計秋後算帳的後果，輕則被炒，重則被釘牌。背負著這樣的風險罷工，但二人對成效其實都不感樂觀，「等如當初，一、二百萬人出嚟遊行咁，我哋而家罷工，都係話畀當權者聽，呢樣嘢你一定要做，但最終佢唔肯做，我都冇辦法，但我哋要盡最大努力表達俾佢聽。」

「我哋已經講定喇，如果真係俾人秋後算帳，就睇下可唔可以大家集資出嚟開老人院，覓後路囉。」Mandy苦笑。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210703154038/https://www.hkcnews.com/aboutus/#subscribe)
