---
title: "港澳辦換人　今次真係咪開心住"
date: "2020-02-14"
author: "假才子"
category: "眾說"
tags:
  - "張曉明"
  - "zhang xiaoming"
  - "港澳辦"
  - "國務院港澳事務辦公室"
  - "夏寶龍"
url: "https://web.archive.org/web/20210916193436/https://www.hkcnews.com/article/26923/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-26923/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/26923/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-26923/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 港澳辦換人　今次真係咪開心住

繼上月中聯辦突然換主任，今次輪到港澳辦都突然換人。當然，大家都已經諗到，如果話王志民辦事不力要炒，咁張小明甚至林鄭都係遲早的事。但今次筆者就真係老土都要講句，咪開心住。

<figure>
<img src="https://web.archive.org/web/20210916193436im_/https://www.hkcnews.com/news_新聞/hk-discuss/2020/01/中聯辦主任-駱惠寧-20200107163726_2983_large.jpg" alt="">
<figcaption>駱惠寧才走馬上任中聯辦主任一職。美聯社</figcaption>
</figure>

上次駱惠寧上馬，筆者同好多評論員都即時指出佢的經歷同前幾任唔同，例如佢做過山西省委書記，本身級數比中聯辦主任高得多，仲有佢以往同港澳工作冇交集，可能係想搵個鎮得住場，亦唔會同本港權貴集團過從甚密的人來，確保更加緊貼執行習總意思。佢原本已經半退休，由省委書記轉咗做個人大閒位，亦可能顯示係臨危受命。 但駱惠寧上任後冇咩特別表現。現在睇嚟，可能係要等埋港澳辦都換人。

<figure>
<img src="https://web.archive.org/web/20210916193436im_/https://www.hkcnews.com/news_新聞/hk-discuss/2020/02/港澳辦-夏寶龍-20200214123055_1bb2_large.jpg" alt="">
<figcaption>夏寶龍與習總關係更密切，被視為習總的親信。中央紀委監察部照片</figcaption>
</figure>

相比駱惠寧，夏寶龍的背景又有些唔同。佢原本做緊的位係政協副主席，已經係國家領導人級數，依家來港澳辦，顯示中央有幾重視要搞掂香港。夏寶龍在習總仲做緊浙江省委書記時係做佢副手——副書記，同習總的關係更加密切，可以直通習總。佢後來做浙江省委書記時亦以強硬作風，特別係強拆教堂聞名。佢亦都係過往同港澳工作冇咩交集。睇嚟習總真係要換過晒港澳工作班子，搵佢信得過會老實執行佢旨意的人。

有人將換人同換路線掛勾，但呢個並非必然，換人未必換路線。當有問題出現，至少有三個可能原因。一係意外／不可抗力因素，如是則無需換人亦無需換路線；二係政策問題，咁其實可以唔換人，只需下令換政策；三係政策冇問題而係執行問題，咁就無需換政策只需換執行者。換個例子，換前線將軍，可能只係原先嗰個太廢，唔代表換策略或停戰。

一月換駱惠寧，原本應該只係針對香港反送中，但依家換埋夏寶龍，則有可能係因為更多內憂外患正接連而來，即武漢肺炎同美國擺明想趁你病攞你命，因此習總更加需要一個佢認為有能力同可信任的人幫佢睇實香港。 所以，夏寶龍本人固然係慣於強硬手腕，但最終都要睇埋習總意思， 會否因為內憂外患而向美國求和，對香港鬆手。呢個應該係大家要注意的。

至於幾時換林鄭，換共幹只需習總簽個名，但新特首除咗欽點，仲要經香港法律程序，由選舉產生。呢度有好多風險，例如民主派會否參選阻止自動當選，區議會百幾席選委入咗民主派袋令數票更難控制（按法例，補選特首時要同時檢視選委會是否有席位需要補選，所以民主派係應該可以就任嗰百幾席選委)， 以及會再次挑起港人政治化情緒。好多人用老董當年做例子，但當年曾蔭權係高民望的，民主派冇依家咁反政府，好多市民亦未從政制甚至一國兩制角度睇件事。所以成個形勢唔同，換林鄭有多好多考慮。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210916193436/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210916193436im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
