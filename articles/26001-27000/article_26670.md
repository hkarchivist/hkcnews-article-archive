---
title: "20年麻醉科醫生罷工：只想在沉船前，救到架船"
date: "2020-02-05"
author: "特約記者陳零"
category: "眾聞"
tags:
  - "插喉"
  - "醫護罷工"
  - "麻醉科醫生"
url: "https://web.archive.org/web/20200206021241/https://www.hkcnews.com/article/26670/%E9%86%AB%E8%AD%B7%E7%BD%B7%E5%B7%A5-%E9%BA%BB%E9%86%89%E7%A7%91%E9%86%AB%E7%94%9F-%E6%8F%92%E5%96%89-26670/20%E5%B9%B4%E9%BA%BB%E9%86%89%E7%A7%91%E9%86%AB%E7%94%9F%E7%BD%B7%E5%B7%A5%EF%BC%9A%E5%8F%AA%E6%83%B3%E5%9C%A8%E6%B2%89%E8%88%B9%E5%89%8D%EF%BC%8C%E6%95%91%E5%88%B0%E6%9E%B6%E8%88%B9"
original_url: "https://www.hkcnews.com/article/26670/%E9%86%AB%E8%AD%B7%E7%BD%B7%E5%B7%A5-%E9%BA%BB%E9%86%89%E7%A7%91%E9%86%AB%E7%94%9F-%E6%8F%92%E5%96%89-26670/20%E5%B9%B4%E9%BA%BB%E9%86%89%E7%A7%91%E9%86%AB%E7%94%9F%E7%BD%B7%E5%B7%A5%EF%BC%9A%E5%8F%AA%E6%83%B3%E5%9C%A8%E6%B2%89%E8%88%B9%E5%89%8D%EF%BC%8C%E6%95%91%E5%88%B0%E6%9E%B6%E8%88%B9"
---

# 20年麻醉科醫生罷工：只想在沉船前，救到架船

「今次企出嚟係因為民生、係社會重大事件，但政府封唔封關，我哋控制唔到。我哋已盡能力做晒可以做嘅嘢，如果真係爆發大規模疫情，我都無其他選擇，我會返去我崗位。雖然明知會面對更大風險，但就算架船會沉，我都會同佢一齊；我哋只係想架船沉之前，可以救到架船。」正響應醫管局員工陣線，參與罷工的資深麻醉科醫生 David （化名）說。

<figure>
<img src="https://web.archive.org/web/20200206021241im_/https://www.hkcnews.com/news_新聞/hk-discuss/2020/02/醫護人員-公立醫院-20200205194909_2da1_large.jpg" alt="">
<figcaption>醫護人員在前線抗疫面對不少風險，外界卻未必理解。EYEPRESS圖片</figcaption>
</figure>

David解釋，患有肺炎的病人，不少人都要插喉以協助呼吸。在武漢肺炎爆發前，急症室及深切治療部門醫生，會替有需要的肺炎病人插喉，麻醉科醫生也要參與。醫管局資料指，插喉即將膠質喉管，從口或鼻孔插入至氣管中，以供應氧氣、接駁呼吸機或施行全身麻醉。大部份情況下，醫生會先麻醉病人，以減低插喉時的不適。在特殊情況下，醫生需在病人清醒下以支氣管鏡輔助插喉。此時醫生會在病人口或鼻腔噴灑局部麻醉藥物，然後用支氣管鏡，把氣管導管經口或鼻孔引進氣管中。

需要插喉的病人包括：出現呼吸困難，需要機械輔助通氣；上呼吸道阻塞或出現懷疑上呼吸道受阻之徵狀；嚴重休克；心搏驟停；神志不清或昏迷；接受全身麻醉手術。因此，按上述指引，麻醉科醫生會參與做插喉。「武漢肺染屬高度傳染，插喉屬高危，麻醉科醫生要處理，相對我哋面對高風險。」David 說。

David形容，2003年沙士爆發，高於20%受感染的前線醫護是因為插喉：「當時醫生都穿內有風扇的『太空衣』（保護衣）。」問到院內保護裝備是否足夠，他說：「沙士時我全程在急症室，比起現時，當年物資相對充足，亦有較好的保護措施；嗰時鼓勵口罩一污糟就換，唔覺有口罩短缺問題；而家全城都撲口罩，行出街，個個都係潛在帶菌者，已經睇到分別。」

對於有批評前線醫護逃避責任，不及沙士時勇敢，他認為市民要代入醫護處境，才能明白感受：「（武漢肺炎）暫時唔知可以點醫，亦唔知有乜後遺症。」他指出，目前本港醫療系統就如一輛超載的車：「本身已有好多癌症、肺炎病人，爆發咁大型嘅新型感染，係咪要睇可唔可以應付？作為前線醫護，我哋知道無法承受，面對社區爆發，overload （超載）就會反車。」

他續指：「我哋認為應付唔到，與其攬炒，不如暫時封關，無新疫症至再幫其他感染人士，呢個係好正常嘅諗法。我哋原意係要救晒成車人，唔係要全車人炒車；唔封關仲俾人入，就好似超載再俾人上車，最後全車都去唔到目的地；除非香港資源好多，可以救晒14億人，但問題係，要做嘅係我哋。」

<figure>
<img src="https://web.archive.org/web/20200206021241im_/https://www.hkcnews.com/news_新聞/hk-discuss/2020/02/醫護罷工-20200205201601_1c99_large.jpg" alt="">
<figcaption>醫護今次罷工，獲得部分人理解及支持。醫管局員工陣線FB圖片</figcaption>
</figure>

David強調，參加罷工是個人決定，但自己當了20年醫生，已完成專業訓練：「炒我都有路走。」他得悉工會不少會員都是年輕的實習同事，既感慨又佩服他們：「一個專科醫生最快也要6年至有資格，考唔到試， 都只係general practitioner。好欣賞未完成專業考試的年輕trainee，佢哋可能專科考試俾人留難，或者畢業無人請，但都好勇敢去表達自己意願。」他嘆謂：「參加罷工嘅勇氣，遠大於留喺工作崗位嘅勇氣。」

他對在醫院緊守崗位的同事亦心感歉意：「加大咗佢哋工作量，平時可能插一個（插喉），而家要插多半個 ，亦即係將risk（風險） 加落佢哋身上，係最過意唔去。」

特首林鄭月娥指醫護行為過激，以市民性命脅逼政府，David 苦笑稱：「我哋幾近跪求、絕望咁希望佢哋可以全面封關；你話威脅，其實有槍有炮係政府，我哋醫護乜都無，指控好唔公平；我哋只希望如果仲趕得切就盡快封關，俾我哋香港醫番好而家確診嘅病人，同埋照顧醫療體制内嘅病人；仲有餘力至幫内地同胞。而家香港瀕臨爆煲，再唔封關，醫療體制將會collapse （崩塌），到時唔只幫唔到國内人，對香港社會都係好大災難。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200206021241/https://www.hkcnews.com/aboutus/#subscribe)
