---
title: "【情人節】咩都搶 唯獨唔搶花 旺角花墟生意跌八成 店主「未必捱到去四月」"
date: "2020-02-13"
author: "記者曾港深"
category: "眾聞"
tags:
  - "情人節"
  - "武漢肺炎"
url: "https://web.archive.org/web/20200805021008/https://www.hkcnews.com/article/26902/%E6%83%85%E4%BA%BA%E7%AF%80-%E6%AD%A6%E6%BC%A2%E8%82%BA%E7%82%8E-26902/%E3%80%90%E6%83%85%E4%BA%BA%E7%AF%80%E3%80%91%E5%92%A9%E9%83%BD%E6%90%B6-%E5%94%AF%E7%8D%A8%E5%94%94%E6%90%B6%E8%8A%B1-%E6%97%BA%E8%A7%92%E8%8A%B1%E5%A2%9F%E7%94%9F%E6%84%8F%E8%B7%8C%E5%85%AB%E6%88%90-%E5%BA%97%E4%B8%BB%E3%80%8C%E6%9C%AA%E5%BF%85%E6%8D%B1%E5%88%B0%E5%8E%BB%E5%9B%9B%E6%9C%88%E3%80%8D"
original_url: "https://www.hkcnews.com/article/26902/%E6%83%85%E4%BA%BA%E7%AF%80-%E6%AD%A6%E6%BC%A2%E8%82%BA%E7%82%8E-26902/%E3%80%90%E6%83%85%E4%BA%BA%E7%AF%80%E3%80%91%E5%92%A9%E9%83%BD%E6%90%B6-%E5%94%AF%E7%8D%A8%E5%94%94%E6%90%B6%E8%8A%B1-%E6%97%BA%E8%A7%92%E8%8A%B1%E5%A2%9F%E7%94%9F%E6%84%8F%E8%B7%8C%E5%85%AB%E6%88%90-%E5%BA%97%E4%B8%BB%E3%80%8C%E6%9C%AA%E5%BF%85%E6%8D%B1%E5%88%B0%E5%8E%BB%E5%9B%9B%E6%9C%88%E3%80%8D"
---

# 【情人節】咩都搶 唯獨唔搶花 旺角花墟生意跌八成 店主「未必捱到去四月」

武漢肺炎繼續肆虐，市民外出消費意欲大減，明日是情人節，市民還會向所愛送花表達愛意嗎？旺角花墟有花店店主透露，今年生意額比去年下跌近八成，「以往情人節前夕係做到踢晒腳，今年係拍烏蠅！」以往情人節前夕花束總坐地起價，今年則減價促銷送襯花也無生意，有店主直言「再咁樣攪落去，未必捱到去四月。」

記者昨日到旺角花墟巡視，相比以往人來人往的花墟道，昨日人流稀少，只有少許市民仍戴上口罩前來選購鮮花給另一半。

<figure>
<img src="https://web.archive.org/web/20200805021008im_/https://www.hkcnews.com/news_新聞/hk-discuss/2020/02/情人節-小店-20200213171456_11f1_large.jpg" alt="">
<figcaption>情人節前夕的花墟道人煙稀少。   曾港深攝</figcaption>
</figure>

花店店主黃先生表示，今年情人節花束銷情十分「慘淡」，去年情人節前一周，花店每日都要「返貨」補充貨源。今年眼見武漢肺炎疫情日益嚴重，黃先生已有先見之明大幅減少訂貨至去年一半，以免「蝕到攤攤腰」，豈料銷情比他想像更差，近兩日只售出7束鮮花，僅去年的兩三成，「戴住口罩，嗌場都冇人聽到啦。」

自新年後內地絕大部分鮮花市場均沒營業，令貨源緊張，花店只好從價格較貴亞洲其他地方及歐洲進口鮮花，「來貨又貴咗，生意又差咗，真係捱住做嫁咋。」加上香港氣候和暖，鮮花的保鮮期很短，不能大量囤積，賣不出的鮮花，亦只能報銷。

為了促銷鮮花，黃先生今年也推出不同優惠：以往提前訂購情人節花束有九折，今年進一步八折；送花服務減至半價；平常11支外國進口玫瑰售價約980元，昨只售680元，並加入大量襯花，但這些優惠仍難吸引顧客，黃先生的花店連日來門可羅雀，坦言「上年依啲時間，我邊有可能咁得閒同你係到慢慢傾呀，冇生意先咁得閒啫！以往情人節前夕係做到踢晒腳，今年係拍烏蠅！」

<figure>
<img src="https://web.archive.org/web/20200805021008im_/https://www.hkcnews.com/news_新聞/hk-discuss/2020/02/情人節-小店-20200213171555_2b8a_large.jpg" alt="">
<figcaption>旺角花墟的花店，在今年情人節都有不同的優惠進行促銷。   曾港深攝</figcaption>
</figure>

  
 今年情人節銷情慘淡，對花店是重大打擊，過去七個月生意因反送中運動已銳跌五成，聖誕節及農曆新年也沒明顯反彈，不少同行商戶生意欠佳，又要面對昂貴租金，他聽說附近花墟有花店只能栽員減少支出。

「本身反送中嗰期，生意已經少咗至少一半。到個社會開始靜返少少，就搞壇武漢肺炎，啲人更加唔敢出街消費啦，情人節依啲都冇人有心機慶祝啦，基本上而家仲衰過反送中嗰期，起碼少咗八成生意。」黃先生對花店的前景頗悲觀，料往後幾個月將更差，「再咁樣攪落去，未必捱到去四月就要執笠！」。

<figure>
<img src="https://web.archive.org/web/20200805021008im_/https://www.hkcnews.com/news_新聞/hk-discuss/2020/02/小店-情人節-20200213171516_1846_large.jpg" alt="">
<figcaption>武漢肺炎的爆發，令到市民向所愛送花的意欲大減。   曾港深攝</figcaption>
</figure>

黃先生理解疫情嚴峻市民多選擇留家，但他認為政府在武漢肺炎襲港處理非常差，才會導致現時港人心惶惶，又慨嘆「就係政府搞得差，先搞到香港而家口罩、消毒液搶，超市嘅嘢食同日用品又搶，咩都要搶，唯獨係唔搶花，唉！」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200805021008/https://www.hkcnews.com/aboutus/#subscribe)
