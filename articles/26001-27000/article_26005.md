---
title: "代表的香港上一代人"
date: "2020-01-09"
author: "假才子"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "香江"
  - "HK"
  - "香港"
  - "Hong Kong"
  - "上一代人"
url: "https://web.archive.org/web/20201025031705/https://www.hkcnews.com/article/26005/%E9%A6%99%E6%B8%AF-%E4%B8%8A%E4%B8%80%E4%BB%A3%E4%BA%BA-%E6%9E%97%E9%84%AD%E6%9C%88%E5%A8%A5-26005/carrie-lam"
original_url: "https://www.hkcnews.com/article/26005/%E9%A6%99%E6%B8%AF-%E4%B8%8A%E4%B8%80%E4%BB%A3%E4%BA%BA-%E6%9E%97%E9%84%AD%E6%9C%88%E5%A8%A5-26005/carrie-lam"
---

# 代表的香港上一代人

又聽到嗰句啦，咩年輕人破壞緊上一代辛苦建立的乜乜乜， [今次由劏房波講](https://web.archive.org/web/20201025031705/https://www.news.gov.hk/chi/2020/01/20200105/20200105_105404_876.html) 。每次聽到呢句，我都思惑，到底上一代係有咩咁把炮呢？好似從來冇好具體咁解釋過。我今次嘗試拎幾個 case study 嚟驗證吓。

話說以前日本明治維新，對外開國，有位仁兄寫咗本書叫《代表的日本人》(Representative Men of Japan)， 向西方介紹有咩可以代表到日本民族優秀一面的偉人，唔好睇小我哋云云。所以我就諗，試吓搵幾個《代表的香港上一代人》出嚟，睇吓係咪可以從中吸收上一代有咩民族性咁優秀。

<figure>
<img src="https://web.archive.org/web/20201025031705im_/https://www.hkcnews.com/news_新聞/hk-discuss/2020/01/林鄭月娥-上一代人-Hong%20Kong-20200109195428_2a63_large.jpg" alt="">
</figure>

第一個，當然係全香港人之中最位高權重嗰位，特首林鄭月娥（我講明係香港人之中，所以習總同駱總都唔計㗎）。嗱，上一代成日講嘅叻嘅定義，包括上位、賺錢、交稅、買樓等等，咁都升到特首之位，仲賺緊500幾萬一年，應該算具代表性的香港上一代人啦係咪？咁大家最記得佢的林鄭的特點係咩呢？鐘意認叻。成日提小學考第一。成日藐人。擦老細鞋。唔識用八達通。唔識買廁紙。升到上香港的權力巔峰（再強調唔計習總同駱總），最代表到香港上一代的人，係咁嘅人。

下一位，第二位代表的香港上一代，當然就輪到張建宗啦。佢真係合晒定義㗎，做到政務司，人工400幾萬，又幾疊樓喺手（根據報道，有9個物業合共值1.5億），計埋差餉一年交稅多過唔知幾多香港人成份糧。咁佢又係個點嘅人呢？眾所周知，佢就算大家傳統stereotype中的公務員：多做多錯唔做唔錯，講嘢遊花園講咗等於冇講，返工等放工放工等放假，40年公務員生涯冇一樣政績噏得出嚟。你咪理，佢根據上一代的定義都係好叻好成功。

逆向思維，用返同一個邏輯，我哋又可以話，如果你係個上一代而你人工冇400幾萬一年，冇9個物業1.5億喺手，你就係廢過張建宗，廢過一個多做多錯唔做唔錯，講嘢講咗等於冇講，返工等放工放工等放假，40年冇一樣政績的公務員。我知道西方學術界鐘意，用某個條件去測試一樣嘢時，會叫呢個測試做「XX-test」，所以我會叫依個做「Cheung Kin-chung test」。你身邊有幾多上一代通過到「Cheung Kin-chung test」？

繼續數落去，下一個代表的香港上一代，就輪到劏房波啦。有名你叫劏房波，當然大家最記得佢的強項就係劏房、囤地、酒駕等等啦。但我覺得佢最犀利嗰樣，都係向全校發黑函中傷細路個同學，仲發到去外國大學令人唔收入學。呢啲真係賤中之賤，cheap中之cheap啦。代表的香港上一代， 劏房波絕對值得。

數完呢幾個，當然就要有埋「墊司底」鄭若驊。律政司帶頭犯法，僭建委員會主席搞僭建，跌一跌親請N個月假呃人工，跟住老公又玩借殼上市搵人笨隨時比人查。代表的香港上一代， 點可以漏咗佢呢。

唔爭在數埋歷代特首啦。梁振英，太多嘢可以講，唔逐樣列出嘥大家同我時間，我都係鐘意當年煙仔何未轉陣營之前嗰句，「你間公司做到零呀（*戴德梁行財困），將來你點樣管治我哋香港呀？你識唔識管治㗎？」（大意）係囉，結果佢管治成點，大家有眼睇啦。

曾蔭權。有名你叫「貪曾」。講完。

董建華，又係經典，又係「公司做到零」。唔同在，梁振英係由零做起，變返做零，都係打回原型啫，你董建華係將老豆間世界最一線公司做到零呀，勁幾多呀真係。代表的香港上一代，冇你份點得呀。

#### 睇完依個名單，《代表的香港上一代人》呢本書都係唔好出啦，羞家呀。但班上一代仲係成日講佢哋幾成功，真係匪夷所思。


{{< video src="https://web.archive.org/web/20201025031705if_/https://www.youtube.com/embed/ysUd784b79A" >}}


最後補多段。公道啲講，都有上一代開始覺醒，承認上一代其實都冇建立好啲咩，搞到老人家要拾紙皮，中生代做晒樓奴，後生冇未來冇希望，上一代有叻就認，有唔好就賴落下一代，等等。希望越來越多上一代都覺醒。又真係最後最後補多句，啱啱見人講起沙士死去的 [謝婉雯醫生](https://web.archive.org/web/20201025031705/https://zh.wikipedia.org/zh-hk/%E8%AC%9D%E5%A9%89%E9%9B%AF) 等人。唔係反串，佢哋我就絕對心服覺得係應該要將事跡傳比下一代的《代表的香港人》。不過如果佢哋活到現在，用返劏房波、收成波等人的標準，都肯定變成廢青同失敗者，你話會唔會丫嗱？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20201025031705/https://www.hkcnews.com/aboutus/#subscribe)

---

![博客 | 假才子](https://web.archive.org/web/20201025031705im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
