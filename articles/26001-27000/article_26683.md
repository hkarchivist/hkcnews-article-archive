---
title: "曾照顧淘大沙士病人　罷工外科護士：宣布全封關的話，即搭的士返工"
date: "2020-02-06"
author: "特約記者陳零"
category: "眾聞"
tags:
  - "護士"
  - "醫護罷工"
  - "全面封關"
url: "https://web.archive.org/web/20200306142741/https://www.hkcnews.com/article/26683/%E9%86%AB%E8%AD%B7%E7%BD%B7%E5%B7%A5-%E8%AD%B7%E5%A3%AB-%E5%85%A8%E9%9D%A2%E5%B0%81%E9%97%9C-26683/%E6%9B%BE%E7%85%A7%E9%A1%A7%E6%B7%98%E5%A4%A7%E6%B2%99%E5%A3%AB%E7%97%85%E4%BA%BA-%E7%BD%B7%E5%B7%A5%E5%A4%96%E7%A7%91%E8%AD%B7%E5%A3%AB%EF%BC%9A%E5%AE%A3%E5%B8%83%E5%85%A8%E5%B0%81%E9%97%9C%E7%9A%84%E8%A9%B1%EF%BC%8C%E5%8D%B3%E6%90%AD%E7%9A%84%E5%A3%AB%E8%BF%94%E5%B7%A5"
original_url: "https://www.hkcnews.com/article/26683/%E9%86%AB%E8%AD%B7%E7%BD%B7%E5%B7%A5-%E8%AD%B7%E5%A3%AB-%E5%85%A8%E9%9D%A2%E5%B0%81%E9%97%9C-26683/%E6%9B%BE%E7%85%A7%E9%A1%A7%E6%B7%98%E5%A4%A7%E6%B2%99%E5%A3%AB%E7%97%85%E4%BA%BA-%E7%BD%B7%E5%B7%A5%E5%A4%96%E7%A7%91%E8%AD%B7%E5%A3%AB%EF%BC%9A%E5%AE%A3%E5%B8%83%E5%85%A8%E5%B0%81%E9%97%9C%E7%9A%84%E8%A9%B1%EF%BC%8C%E5%8D%B3%E6%90%AD%E7%9A%84%E5%A3%AB%E8%BF%94%E5%B7%A5"
---

# 曾照顧淘大沙士病人　罷工外科護士：宣布全封關的話，即搭的士返工

昨早7時，資深外科護士Sharon（化名）再到個人護理連鎖店排隊買口罩，但8時已知再次落空：「我第3日排了，周二有50個籌，我排50幾；今日（周三）得10個籌，唔理喇，照排睇下有無搓手液之類。」她苦笑說，連就讀小學的兒子也每天緊張問：「媽咪妳今日撲到幾多口罩返嚟呀？佢日日問住我。」

年資超過20年的她，2003年沙士才畢業幾年，正正負責dirty ward：「負責收淘大居民，當時睇住佢哋好後生， 30、40歳，100%香港人，行入嚟嘅，講自己發燒、唔舒服等病徵，隔幾個鐘已經透唔到氣，要聞高濃度氧氣。」

<figure>
<img src="https://web.archive.org/web/20200306142741im_/https://www.hkcnews.com/news_新聞/hk-discuss/2017/06/沙士-20170623183255_137f_large.jpg" alt="">
<figcaption>17年前淘大花園E座多人感染沙士，Sharon難忘這血的教訓。蘋果日報圖片</figcaption>
</figure>

她形容，當年的治療都是先照X光：「個肺白晒，好似雪花，頭一個月未研發到藥，初時打類固醇，後來用利巴韋林；打完之後，病人同受感染同事都有骨枯，係股骨頭枯晒，要用拐仗，因為無咁快做手術；之後好多醫生要揸拐仗，有門診、有食飯感染，好後生，女醫生 。」當年兩個隔離病房成重災區，愁雲慘霧，記憶猶新：「佢哋瞓晒喺度，我仲好記得每日用籃裝幾十包針，帶住手套好似工廠咁，我真係唔想17年後，再有同樣情況。」

香港於1月22日出現首宗武漢肺炎確診個案：「當時只要封關兩三個星期，而家都隔離完，而家封都太遲了，銀行停工、大公司改 home office、學校停課，好多人無返工就日日去排口罩。」她說，有天一個急症個案，由實習學生推床，只戴外科口罩：「同事見到問佢點解淨係得外科口罩，佢話急症 （同事） 無俾 N95，但你要知道急症係高危。」

Sharon不住嘆息：「當年沙士一個廣州教授受感染，已經搞到香港咁樣，而家唔封關，帶人流入嚟。而家社區不斷擴散，市民又為口罩周圍撲，睇下衛生署公布有幾多大廈就知。」何以參加罷工？「我哋唔係專登，係醫管局長期剝削我哋，佢哋亦show 唔到點樣支援我哋，例如話幾時會派口罩、點樣加強衛生意識。我哋唔係怕，只係唔想全世界侷住一齊死。」

Sharon 入職以來，只因懷孕血壓突然下跌，才請過兩日病假：「易地而處咁諗，任放人入嚟，好多ID 卡 （身份證） 都唔係香港人，無理由咩都唔做，我哋首當其衝，即係犧生我哋。」她跟許多同事排4、5小時都要加入工會，是因為確實需要工會的保障及發聲。 「罷工第一日 ，工會主席同（醫管局行政總裁）高拔陞醫生談判，只係Yes & No問題，就係問佢可唔可以為咗我哋、為咗全港市民，寫封信俾特首要求佢全面封關，但高醫生話佢唔係關口防控專家，只能答醫生嘅嘢，即係No；佢見我哋咁憤怒，就話同我哋講聲啦，只係口述。而家唔係為咗保護小職員，點解連寫封信都咁驚？」

<figure>
<img src="https://web.archive.org/web/20200306142741im_/https://www.hkcnews.com/news_新聞/hk-discuss/2020/02/醫護罷工-20200206031422_1261_large.jpg" alt="">
<figcaption>Sharon和不少同事對醫管局心灰意冷，決定站出來表態 （相中人非受訪者）。EYEPRESS圖片</figcaption>
</figure>

可有擔心參與罷工，遭秋後算帳？「炒我都無所謂，佢哋 （醫管局） 一直想換血。唯有見步行步，都有打算移民，或者送走小朋友，已經有唔少同事移民，為咗救小朋友，都睇到無前途。咁利害嘅傳染病，都唔知大陸、林鄭想點，我哋好灰、好悲哀。」

Sharon和同事慨嘆，各國都在保護自己國民，早已封關：「希望快啲封，得番中國同香港困獸鬥；可唔可以封關 14至21日，等有症狀出晒嚟？係咪可以隔一隔，然後即刻訂口罩？以我經驗，而家都未到高峰期，最嚴重一定係3、4月，分分鐘去到10月都唔知得唔得。」

由於醫管局員工陣線與醫管局周一談判破裂，工會行動升級暫罷工至周五，不少護士長需要到前線工作：「佢哋當中好多都想參與罷工，礙於職級，佢哋都有留言話加油，佢哋出唔到，咪我哋出去囉。」後著如何？「只要呢一秒話封晒關，我哋即刻搭的士返工，連踩十幾日都無所謂。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200306142741/https://www.hkcnews.com/aboutus/#subscribe)
