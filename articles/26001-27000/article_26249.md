---
title: "林卓廷聯同7.21傷者入稟向鄧炳強索償$270萬　六旬婦跌傷坐輪椅至今　患創傷後遺症"
date: "2020-01-21"
author: "記者莊曉彤"
category: "眾聞"
tags:
  - "林卓廷"
  - "721元朗恐襲"
  - "721傷者"
url: "https://web.archive.org/web/20200319192004/https://www.hkcnews.com/article/26249/721%E5%82%B7%E8%80%85-721%E5%85%83%E6%9C%97%E6%81%90%E8%A5%B2-%E6%9E%97%E5%8D%93%E5%BB%B7-26249/%E6%9E%97%E5%8D%93%E5%BB%B7%E8%81%AF%E5%90%8C721%E5%82%B7%E8%80%85%E5%85%A5%E7%A8%9F%E5%90%91%E9%84%A7%E7%82%B3%E5%BC%B7%E7%B4%A2%E5%84%9F270%E8%90%AC-%E5%85%AD%E6%97%AC%E5%A9%A6%E8%B7%8C%E5%82%B7%E5%9D%90%E8%BC%AA%E6%A4%85%E8%87%B3%E4%BB%8A-%E6%82%A3%E5%89%B5%E5%82%B7%E5%BE%8C%E9%81%BA%E7%97%87"
original_url: "https://www.hkcnews.com/article/26249/721%E5%82%B7%E8%80%85-721%E5%85%83%E6%9C%97%E6%81%90%E8%A5%B2-%E6%9E%97%E5%8D%93%E5%BB%B7-26249/%E6%9E%97%E5%8D%93%E5%BB%B7%E8%81%AF%E5%90%8C721%E5%82%B7%E8%80%85%E5%85%A5%E7%A8%9F%E5%90%91%E9%84%A7%E7%82%B3%E5%BC%B7%E7%B4%A2%E5%84%9F270%E8%90%AC-%E5%85%AD%E6%97%AC%E5%A9%A6%E8%B7%8C%E5%82%B7%E5%9D%90%E8%BC%AA%E6%A4%85%E8%87%B3%E4%BB%8A-%E6%82%A3%E5%89%B5%E5%82%B7%E5%BE%8C%E9%81%BA%E7%97%87"
---

# 林卓廷聯同7.21傷者入稟向鄧炳強索償$270萬　六旬婦跌傷坐輪椅至今　患創傷後遺症

元朗7.21白衫人襲擊事件半周年，當日八名傷者包括民主黨立法會議員林卓廷入稟法庭，控告警務處處長鄧炳強，指警方當天沒有履行職責保護市民，違背 [《警隊條例》](https://web.archive.org/web/20200319192004/https://www.elegislation.gov.hk/hk/cap232!zh-Hant-HK?xpid=ID_1438402864328_001) 第10條「警隊的責任」，令多名市民無辜受傷，共索償270萬元。

林卓廷今日聯同幾名傷者召開記者會，其中居於天水圍、64歲的林女士坐著輪椅到場，憶述半年前的經歷不禁聲淚俱下，她形容當晚乘坐西鐵去到元朗站，約10時40分左右，她在西鐵上見有青年衝入車廂請求幫忙，遂打算去大堂看看，「當時我隻腳仲行得好快，但去到樓梯嘅一半，望到下面好多人拎住啲棍、藤條，係咁追住啲人。好多人跑緊上來，係咁打，我見好似唔係好對路就跑返轉頭。但係我又唔係後生，又無見過呢啲場面，就好驚，跑得唔夠人快，喺樓梯仆倒，跪咗落樓梯。」她之後證實關節發炎至今仍要做物理治療，並確診患上創傷後遺症（PTSD）需要服食精神科藥物。她在記者會哭訴：「我哋返屋企有罪咩？有錯咩？」

<figure>
<img src="https://web.archive.org/web/20200319192004im_/https://www.hkcnews.com/news_新聞/hk-discuss/2020/01/林卓廷-721元朗恐襲-721傷者-20200121174922_12d4_large.jpg" alt="">
<figcaption>7.21事件傷者林女士，憶述當日受傷情況。莊曉彤攝</figcaption>
</figure>

民主黨立法會議員林卓廷、尹兆堅，聯同幾位7.21事件傷者召開記者會，傷者包括當日與林卓廷進入元朗站的民主黨現任北區區議員冼卓嵐、一名NOW新聞台記者，以及六名居住在天水圍、元朗、上水的市民。另外，7.21當晚接近10時，指是首個遭白衫人用藤條襲擊的廚師蘇先生，亦有出席記者會，與林卓廷等人分別入稟告警務處處長鄧炳強，要求民事索償。林卓廷指，已獲得「6.12人道支援基金」支持入稟索償，逾10名目擊者將會出庭作證，並已經由大律師公會執委沈士文代表入稟。

林卓廷稱：「我哋有非常強烈嘅理由，質疑鄧炳強以至香港警隊喺7.21當晚，蓄意縱容黑社會無差別持械襲擊香港市民。」他期望藉著公開聆訊，要求警方在庭上解釋：為何當日警方早已收到情報卻未有部署、兩名進入元朗站的軍裝警員為何轉身離開、時任元朗助理指揮官游乃強為何聲稱沒有見到有人手持攻擊性武器、當晚為何未有拘捕任何人等疑團。

<figure>
<img src="https://web.archive.org/web/20200319192004im_/https://www.hkcnews.com/news_新聞/hk-discuss/2020/01/721元朗恐襲-林卓廷-721傷者-20200121174947_122d_large.jpg" alt="">
<figcaption>左起：民主黨立法會議員林卓廷、尹兆堅、7.21傷者蘇先生、民主黨中委莊榮輝、7.21傷者崔先生。莊曉彤攝</figcaption>
</figure>

曾稱是7.21首個被襲擊、背部全是藤條傷痕的休班廚師蘇先生憶述7.21事件，他感到最為氣憤的是警察公共關係科高級警司江永祥的說法。江永祥早前接受傳媒訪問，形容721事件「係一班人帶示威者進入元朗牽引整件事」。

蘇先生反駁：「但係好明顯，我就係當晚、基本上係第一個受傷，當時大約係10點前，放工，啱啱離開形點商場（Yoho Mall），我一出到去已經見到一班白衣人，揸住藤條、企喺側邊，好似等緊某啲人或者目標，跟住已經對我施襲。根本上嗰時10點未到，林卓廷未入嚟。根據警方所講，係一班人帶一班示威者入元朗，先會有721，咁我想問佢哋：我算係乜嘢？我係咪被佢哋排除喺外，佢覺得我唔屬於721事件其中一個受害者？」

<figure>
<img src="https://web.archive.org/web/20200319192004im_/https://www.hkcnews.com/news_新聞/hk-discuss/2020/01/721元朗恐襲-721傷者-20200121175006_137d_large.jpg" alt="">
<figcaption>被白衫人襲擊的蘇先生，遇襲後曾向傳媒展示背部傷勢。蘋果日報照片</figcaption>
</figure>

與林卓廷一同入稟的申請人，包括64歲的林女士。林女士坐著輪椅到場，她於7.21當日因逃避白衫人襲擊在樓梯仆倒，其後關節發炎、行路變得一拐一拐，要用輪椅代步。她之後就醫，11月下旬動手術，醫生指需要至少3個月時間康復，現時仍須定期做物理治療。

林女士在記者會上哭著說：「其實我無被佢哋打到，因為佢哋追上來嘅時候，後面有好多青年人幫我擋、被佢哋係咁打，跟住我跑返上去，見到好多老人家、細路仔都係咁被佢哋嚇到好驚好驚。我都唔知點做。我返到屋企都無辦法平復情緒。每一次講起，我都好唔開心。」她經歷7.21事件後，晚晚失眠，醫生亦確診她患上創傷後遺症（PTSD）需要服食精神科藥物。

她續道：「我覺得啲警察亂晒籠，基本上唔係嘅嘢佢就亂咁講，但係我哋可以點啫？佢鍾意就每日開（記者）會，我哋可以做啲乜嘢？我哋乜嘢都做唔到，剩係被佢屈。基本上我去嗰時，林卓廷都未到。到我由站內樓梯跑返上去（月台），應該係10分、8分鐘之後，佢哋（乘坐）架車先到。你話有咩道理係佢帶人入來呢？咁我哋返屋企有罪咩？有錯咩？」說罷仍頻頻抹淚。


{{< video src="//web.archive.org/web/20200319192004if_/https://www.youtube.com/embed/SwkF0kWyc3g" >}}


記者會上，林卓廷播放一段首次公開的影片，見到白衫人在元朗西鐵站襲擊市民。林指，片段由市民提供，據悉拍攝時間是晚上10時41分，而林卓廷進入元朗站時在Facebook開始直播，時間是10時45分。尹兆堅批評，江永祥所說不實、形容是「含血噴人」，要求江永祥道歉並收回言論。

今日是7.21事件半周年，港鐵提早下午3時關閉元朗西鐵站，網民則發起晚上8時到形點商場（Yoho Mall）靜坐。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200319192004/https://www.hkcnews.com/aboutus/#subscribe)
