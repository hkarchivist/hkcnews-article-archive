---
title: "與母親冷戰　前線手足盼「家黃萬事興」"
date: "2020-01-27"
author: "特約記者陳零"
category: "眾聞"
tags:
  - "前線手足"
  - "家人政見"
  - "家庭關係"
url: "https://web.archive.org/web/20211127024920/https://www.hkcnews.com/article/26228/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-26228/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/26228/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-26228/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 與母親冷戰　前線手足盼「家黃萬事興」

阿龍 （化名） 戴著口罩，只露出眼睛，睫毛長長的，雙眼滿有神采，像會笑般。他說話時聲音響亮，光明磊落，對答如流，是其是，非其非，對所作沒有半分含糊；惟獨說到媽媽，他突然停頓下來，望著前方遠處，若有所思。那是問他農曆年了，與媽媽可有和解跡象. ....

「有時覺得家庭關係好脆弱。」聽阿龍語氣，原本跟媽媽關係還不錯的。「好耐無一齊食飯，都會懷念一家四口圍埋一齊食飯，閒話家常，食完飯執碗洗碗，睇電視、傾吓偈，無嘢做就沖涼瞓覺，好普通、好簡單，今日睇番，亦係最難得。」

<figure>
<img src="https://web.archive.org/web/20211127024920im_/https://www.hkcnews.com/news_新聞/hk-discuss/2020/01/前線手足-示威者-反送中-20200126230337_2ddf_large.jpg" alt="">
<figcaption>年輕人參與抗爭，卻與家人關係破裂，部分人農曆新年也無法團年 （相中人非受訪者）。資料圖片</figcaption>
</figure>

**冷戰在家中**

阿龍形容自己本來是「港豬」一名。去年6月9日，他沒有參加反送中百萬人遊行、6.12也沒有出動，至6月15日看到梁凌杰「以死相諫」令他覺醒：「之前覺得出唔出嚟都係咁，政府唔聽就唔聽，但嗰晚之後，覺得咁樣好似慢慢贊成政府管治方式，我哋唔應該順從政府，要行出嚟改變。」6月16日，他參加了人生第一個「200萬＋1」的遊行，回家後，他的「深藍」媽媽開始對他不瞅不睬：「知佢唔高興，十問十唔應。」家人間的冷戰，總是最傷人的。

他心裏當然不舒服，尤其由細到大和媽媽關係好，爸爸反而唔多話題。但616遊行後，阿龍覺得自己有種責任：「200萬人出嚟，即係每4個香港人就有1個行出嚟，眾志成城，無一個政府可以號召到，覺得呢場運動唔會咁快完。（當時諗） 喺我個區出事，就一定會出嚟幫手。」於是他去買眼罩、豬咀，作好心理準備。「第一次與同區朋友看直播，知道樓下出事，帶好裝備就出去。」

往後，他跑到前線，能幫上甚麼就甚麼，急救、堵路，甚至「裝修」。「阿媽不嬲淨係睇TVB，佢哋（TVB） 最鍾意影黑衫人破壞，唔會點播班警察打黑衫，阿媽成日邊睇邊鬧佢哋班死曱甴，有晚同佢一齊睇TVB，我話：『阿媽，記唔記得我細個唔聽話，你會點呀？』阿媽好快答話：『打囉！』，跟住我好冷淡咁話：『政府唔聽我哋話，咪打囉！』」母子關係破損，覆水難收。

<figure>
<img src="https://web.archive.org/web/20211127024920im_/https://www.hkcnews.com/news_新聞/hk-discuss/2019/09/自殺-梁凌杰-20190926192741_19f0_large.jpg" alt="">
<figcaption>梁凌杰的離世喚醒了阿龍 （相中人非受訪者）。資料圖片</figcaption>
</figure>

有天，阿龍放在衣櫃頂的裝備，被媽媽發現後全部丟掉：「佢仲話我出去搞事，唔認我做仔。」還好，媽媽沒有趕他出家門：「叫做有個床位、有廁所可以梳洗，每日都係返工返學。」他一再慨嘆家庭關係脆弱：「知道有個都係讀緊大學嘅手足，佢阿媽搵到佢啲gear， 掉晒仲趕佢出街，到而家都返唔到屋企。」

大學四年級的阿龍，23歳，本來有兼職賺生活費，但該份兼職周末假日最缺人手，與抗爭運動撞個正著，「出面要人，公司又要人，我揀咗出去，之後靠自己積蓄同家長飯券，慳住使。」直到有天，他戶口結餘不足以用提款卡提取，還要為最後一期的學費惆悵。「借grant loan 要父母做擔保，佢哋唔肯，話養個大學生都係做曱甴，俾錢嚟做咩。」他淡然說都是預料之內：「假如佢哋話：『我幫你啦，你俾心機讀書喇』，我仲驚；佢哋唔借係正常。」他還聽說有「深藍」的家長打電話給大學，要求校長取消兒子的學位：「好彩校長無理佢。」

他與深藍父母的鴻溝，只是冰山一角：「我哋只係想令香港變好，唔明點解父母會咁樣。呢個香港嘅未來係唔關你哋老嘢事，我知我咁講真係好衰。但而家到2047年，27年後你哋老嘢都唔知喺邊啦，但我哋後生仲生勾勾喺度。」

「最大問題係27年後，無人知香港用港紙定人民幣、用繁體定簡體、用右軚定左軚，我哋後生要確認番前路。想當年講50年不變，啲人話好呀，而家大限將至，當香港人仲講一國兩制，台灣已經講明唔會用一國兩制。」阿龍對於區議會選舉，以至近日台灣選舉，都異常投入，感觸良多。「我成日都唔明阿爸阿媽點解投民建聯，我問佢哋投嚟做乜、民建聯做過啲乜你哋知唔知？咪每年派個月曆俾你，最多間中搞吓旅行團，你哋又唔去；蛇齋餅粽你哋又唔攞，佢哋點解唔投票俾後生仔？純粹唔鐘意民主派。」

阿龍和其他年輕人心思一樣，只想香港變好：「以前有朋友遲到，我成日講笑話，我個孫出世你都未到；而家就諗我會唔會有機會有孫？我個仔會唔會生仔？我會唔會生仔？開始諗呢啲嘢。 唔可以全香港都有路人甲同你講黑衫人係喺度搞事，咁係好唔健康，希望有生之年可以改變個制度。」

<figure>
<img src="https://web.archive.org/web/20211127024920im_/https://www.hkcnews.com/news_新聞/hk-discuss/2020/01/示威者-反送中-前線手足-20200126230319_101c_large.jpg" alt="">
<figcaption>阿龍憶起理大圍城如同戰爭般，只有嘆息 （相中人非受訪者）。資料圖片</figcaption>
</figure>

**誰對誰錯？**

阿龍沒有覺得抗爭行為全部是對的：「破壞地鐵站係唔靚嘅畫面，但政府一直無視民意，我哋仲有咩其他抗爭的方法？」他近期看到台灣選舉一條宣傳片(《 [大聲說話](https://web.archive.org/web/20211127024920/https://www.facebook.com/watch/?v=2642316339190552) 》)，對比香港與台灣的狀況，看得他眼濕濕：「藍絲有無諗過香港有幾多露宿者？香港樓價創新高，無瓦遮頭，唔能夠安居樂業，點諗生兒育女？過幾年，香港人口老化，年輕人要養老人家，我哋連自己都養唔到，點養老人家？」

台灣總統蔡英文選舉時，主動關注流浪貓狗，令他尤其感動：「民生慢慢改善，唔可以一步登天，但可以一步步登天。香港特首莫講話流浪貓狗，連清潔工人待遇唔好、要喺垃圾站內食飯，都無重視過；香港點解會係咁？我哋無奢求額外嘅嘢，爭取雙普選同取消功能組別係好基本，我哋唔係要每人十萬蚊包機票去日本呀。」

參與抗爭運動以來，阿龍對理大圍城一役最感傷：「守咗一晚，好攰，戴住豬咀，心情煩躁，唔知幾時有速龍有銳武，每秒都要戒備；相信之後都唔會打場咁嘅仗，又槍又彈又水炮，好似大學生全部攞住AK47咁。唉 ……」他的嘆息，令空氣都凝住了。

阿龍可沒有心灰。理大一戰後，輪到區議會選舉，他晨早8點到票站排隊投票，還跟身旁的街坊太太這樣說：「如果你覺得呢4年民建聯幫到你，你咪投佢囉；如果唔係咪投吓後生仔；如果4年後你覺得佢做得唔好，咪投第二個，條數係咁計；佢話係喎，咁我試吓投後生仔先，民建聯真係幫唔到我。」他說，只是以理說服街坊：「一票話多唔多、話少唔少，可以令佢由投民建聯轉投泛民，都好開心。」文明社會，就是有理有據，才贏得漂亮。

<figure>
<img src="https://web.archive.org/web/20211127024920im_/https://www.hkcnews.com/news_新聞/hk-discuss/2019/11/示威者-1117理工衝突-圍困理工-20191118150249_1d8f_large.jpg" alt="">
<figcaption>這些日子以來，前線都累了，但他們沒有放棄 （相中人非受訪者）。資料圖片</figcaption>
</figure>

來到自己，積蓄幾近花光，在通訊群組找來飯劵領取處，竟遇上良心老闆，知道他狀況後，不但慷慨提出先替他交兩萬多元的學費，還讓他打工賺生活費，甚至沒有提過學費怎樣還、何時還清。「而家放工返屋企都12點，返去瞓覺沖涼，瞓醒阿爸阿媽都唔喺屋企，無同佢哋講嘢；經歷呢場運動，覺得現實係殘酷，以前以為父母一定最親；而家同同事有共同話題，講咩都開心，職場無血緣，一齊做嘢反而更加親。」

「以往過年有做節，而家都未有跡象和好，都係見步行步；佢哋圍埋咪又係講曱甴，食完背脊骨落，我寧願自己落樓下食飯。」說時一直帶笑的眼睛，也突然沒了神采：「呢個關係唔係咁易修補，同呢場運動一樣，係一條好漫長嘅路，要靠大家努力。」

阿龍沒打算主動與父母破冰，家庭關係見步行步：「可以改變屋企人嘅睇法，說服到佢哋當然係好事；家黃萬事興，成家黃，一齊去食黃店、一齊幫助手足，人力上、金錢上，唔只我自己，係希望成家一齊去光復香港。」這，又可是多少年輕人的心底話？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211127024920/https://www.hkcnews.com/aboutus/#subscribe)
