---
title: "抗疫期間包房食飯唱歌　唔戴口罩唔用公筷握手影相　一哥：我唔知點做警察"
date: "2020-02-17"
last_updated: "2020-02-17 19:35:50"
author: "眾新聞記者"
category: "眾聞"
tags:
  - "朱經緯案"
  - "撐警集會"
  - "鄧炳強"
url: "https://web.archive.org/web/20210126023321/https://www.hkcnews.com/article/26995/%E9%84%A7%E7%82%B3%E5%BC%B7-%E6%92%90%E8%AD%A6%E9%9B%86%E6%9C%83-%E6%9C%B1%E7%B6%93%E7%B7%AF%E6%A1%88-26995/%E6%8A%97%E7%96%AB%E6%9C%9F%E9%96%93%E5%8C%85%E6%88%BF%E9%A3%9F%E9%A3%AF%E5%94%B1%E6%AD%8C-%E5%94%94%E6%88%B4%E5%8F%A3%E7%BD%A9%E5%94%94%E7%94%A8%E5%85%AC%E7%AD%B7%E6%8F%A1%E6%89%8B%E5%BD%B1%E7%9B%B8-%E4%B8%80%E5%93%A5%EF%BC%9A%E6%88%91%E5%94%94%E7%9F%A5%E9%BB%9E%E5%81%9A%E8%AD%A6%E5%AF%9F"
original_url: "https://www.hkcnews.com/article/26995/%E9%84%A7%E7%82%B3%E5%BC%B7-%E6%92%90%E8%AD%A6%E9%9B%86%E6%9C%83-%E6%9C%B1%E7%B6%93%E7%B7%AF%E6%A1%88-26995/%E6%8A%97%E7%96%AB%E6%9C%9F%E9%96%93%E5%8C%85%E6%88%BF%E9%A3%9F%E9%A3%AF%E5%94%B1%E6%AD%8C-%E5%94%94%E6%88%B4%E5%8F%A3%E7%BD%A9%E5%94%94%E7%94%A8%E5%85%AC%E7%AD%B7%E6%8F%A1%E6%89%8B%E5%BD%B1%E7%9B%B8-%E4%B8%80%E5%93%A5%EF%BC%9A%E6%88%91%E5%94%94%E7%9F%A5%E9%BB%9E%E5%81%9A%E8%AD%A6%E5%AF%9F"
---

# 抗疫期間包房食飯唱歌　唔戴口罩唔用公筷握手影相　一哥：我唔知點做警察

武漢肺炎繼續肆虐之際，警務處處長鄧炳強及部分警隊高層與一班明星舉行晚宴，食飯又唱歌。鄧炳強席間更說：「其實我做警察係學成龍大哥、學方中信，全部都係學你哋，我唔知點做警察，睇吓睇吓就識做，唔知點解。」

同場包括警務處人事部遴選委員會總警司謝振中、公共關係科總警司郭嘉銓、公共關係科高級警司江永祥、曾用槍指嚇市民的「光頭警長」劉澤基、佔中時用警棍襲擊途人被判入獄3個月的退休警司朱經緯等。鄧炳強與朱經緯握手合照，謝振中亦搭膊頭與朱經緯合照。演藝人員方面，就有成龍、曾志偉、譚詠麟、張智霖、方中信、盧惠光、林國斌、梁競徽、曹永廉、歐陽震華、衛志豪，以及晨曦班主周文曦等。


{{< video src="//web.archive.org/web/20210126023321if_/https://www.youtube.com/embed/GaXwq3NBdzY" >}}


多條片段今早在網上流傳，片中未有提及日期和地點，但見到酒樓環境內貼上「晨曦明星隊晚宴」字眼，亦有人叫「唔好錄」。蘋果新聞就報道指，警隊昨日與晨曦明星足球隊踢波，之後舉行晚宴聚首一堂。

片中鄧炳強說：「多謝晨曦和明星足球隊，今日跟我們踢波，還一起吃飯，多謝警隊兄弟好撐我。」台下譚詠麟即說：「香港靠你哋！」鄧炳強續稱：「今日好興奮，見到好多偶像，由成龍大哥開始、到Alan、到志偉、到Ben（林國斌），全部都係我偶像，我個心跳得好緊要，其實呢，點解我喺區議會講嘢咁叻，就係聽志偉嘅開心字典。」曾志偉笑著雙手合十，譚詠麟就說：「嘩！咁樣好危險！」

鄧炳強更說：「我做警察係學成龍大哥、學方中信，全部都係學你哋，我唔知點做警察，睇吓睇吓就識做，唔知點解。今日我其實真係好憎你（譚詠麟），因為我老婆鍾意你，仲多過鍾意我。」譚詠麟忍不住叫：「呢個咁大罪名！」鄧炳強其後捉著譚詠麟的手說：「冇辦法喇！因為我都鍾意你，今日真係好多謝咁多位踢波嘅朋友，同埋演藝界嘅朋友，其實大家係老友，全部在心中，唔使講嘢，只要你哋俾個手指公我哋，我哋赴湯蹈火，在所不辭。」全場又一齊舉起手指公。

<figure>
<img src="https://web.archive.org/web/20210126023321im_/https://www.hkcnews.com/news_新聞/hk-discuss/2020/02/鄧炳強-20200217182605_26f1_large.jpg" alt="">
<figcaption>鄧炳強說：「唔使講嘢，只要你哋俾個手指公我哋，我哋赴湯蹈火，在所不辭！」影片截圖</figcaption>
</figure>

<figure>
<img src="https://web.archive.org/web/20210126023321im_/https://www.hkcnews.com/news_新聞/hk-discuss/2020/02/鄧炳強-20200217182618_10fc_large.jpg" alt="">
<figcaption>片段見到酒樓環境內貼上「晨曦明星隊晚宴」字眼，亦有人叫「唔好錄」！影片截圖</figcaption>
</figure>

另一段影片見到成龍、曾志偉、譚詠麟與鄧炳強一齊唱《朋友》，成龍叫道：「喂！過嚟啦！我哋唱《朋友》呀！」又轉普通話說：「不管我們是哪一個階級，我們永遠都係朋友。」期間鄧炳強與成龍蹺手，與盧惠光搭膊頭。另一段影片亦見謝振中與譚詠麟對唱《再見亦是淚》。

片中見到，曾志偉在沒有用公筷下夾麵食，而身旁亦有人吐食物。片中大部分人都沒有戴口罩，但酒樓侍應就有戴口罩。政府多次呼籲，為預防新型冠狀病毒在社區傳播，必須同心抗疫，護己護人，減少社交接觸，包括盡量留在家中，避免到人多的地方，在可行的情況下，留在家中工作，亦要避免社交聚會，即使和別人見面亦不要握手，更要避免聚餐。其中本港有武漢肺炎確診個案，懷疑因為打邊爐和到酒樓聚餐而受感染。

<figure>
<img src="https://web.archive.org/web/20210126023321im_/https://www.hkcnews.com/news_新聞/hk-discuss/2020/02/鄧炳強-20200217182643_4348_large.jpg" alt="">
<figcaption>鄧炳強與朱經緯握手合照，謝振中、江永祥亦與朱經緯合照。網上圖片</figcaption>
</figure>

<figure>
<img src="https://web.archive.org/web/20210126023321im_/https://www.hkcnews.com/news_新聞/hk-discuss/2020/02/鄧炳強-20200217182631_e7b7_large.jpg" alt="">
<figcaption>張智霖與朱經緯合照，身後有曹永廉、歐陽震華等人。網上圖片</figcaption>
</figure>

<figure>
<img src="https://web.archive.org/web/20210126023321im_/https://www.hkcnews.com/news_新聞/hk-discuss/2020/02/鄧炳強-20200217182637_c7e8_large.jpg" alt="">
<figcaption>梁競徽與朱經緯合照。網上圖片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210126023321/https://www.hkcnews.com/aboutus/#subscribe)
