---
title: "女醫生開「家長車」載前線手足：好想每個人平安"
date: "2020-01-26"
author: "特約記者陳零"
category: "眾聞"
tags:
  - "醫生"
  - "醫護人員"
  - "前線手足"
url: "https://web.archive.org/web/20200615193431/https://www.hkcnews.com/article/26230/%E9%86%AB%E8%AD%B7%E4%BA%BA%E5%93%A1-%E9%86%AB%E7%94%9F-%E5%89%8D%E7%B7%9A%E6%89%8B%E8%B6%B3-26230/%E5%A5%B3%E9%86%AB%E7%94%9F%E9%96%8B%E3%80%8C%E5%AE%B6%E9%95%B7%E8%BB%8A%E3%80%8D%E8%BC%89%E5%89%8D%E7%B7%9A%E6%89%8B%E8%B6%B3%EF%BC%9A%E5%A5%BD%E6%83%B3%E6%AF%8F%E5%80%8B%E4%BA%BA%E5%B9%B3%E5%AE%89"
original_url: "https://www.hkcnews.com/article/26230/%E9%86%AB%E8%AD%B7%E4%BA%BA%E5%93%A1-%E9%86%AB%E7%94%9F-%E5%89%8D%E7%B7%9A%E6%89%8B%E8%B6%B3-26230/%E5%A5%B3%E9%86%AB%E7%94%9F%E9%96%8B%E3%80%8C%E5%AE%B6%E9%95%B7%E8%BB%8A%E3%80%8D%E8%BC%89%E5%89%8D%E7%B7%9A%E6%89%8B%E8%B6%B3%EF%BC%9A%E5%A5%BD%E6%83%B3%E6%AF%8F%E5%80%8B%E4%BA%BA%E5%B9%B3%E5%AE%89"
---

# 女醫生開「家長車」載前線手足：好想每個人平安

醫護人員在過去半年，一直至當下的武漢肺炎，都在後防守護著前線。70後女醫生Gloria （化名） ，平日除了在病房衝鋒陷陣，還做了「家長車」車手，化身義載司機，和其他人一起塞爆公路，為接載或救走抗爭青年。

「 （理大圍城）去到接唔到，係唯一一次接唔到。」Gloria 身型嬌小，語調輕柔：「嗰晚（去年11月18日）8點幾去到尖東，一路有話邊度有機會接到，盡量搵、盡量兜，大家好緊張，但係都接唔到，其實大家都好傷心，嚮度呆等唔知可以做咩，等到兩、三點。」她說武力不對等，形同戰爭的畫面，令她心痛：「救唔到之餘，仲損失咗好多 （抗爭者）；嗰次之後，自己有啲失落。」

之前幾天，Gloria 才在中大二號橋一戰，當了幾天急救員。「本嚟諗住接仔，（醫護） 唔夠人，就入咗裏面幫手。可能係自己母校，感情好深厚，真係豁咗出去。當時好多傳言，又解放軍、又汽油彈，我同老公講，如果我有咩事，叫佢照顧好屋企人同貓狗。」她回想起：「有啲FA （急救） 成個人好似燶咗咁，有個中咗彈頂住行上嚟；然後外面一直打，到兩三點又靜咗。」她前後留了4天，然後又輪到理大圍城：「嗰晚有朋友家長車拉咗，之後自己靜咗，我承認都有軟弱的時候。」


{{< video src="https://web.archive.org/web/20200615193431if_/https://www.youtube.com/embed/edkFVJLfp3A" >}}


**別低估年輕人的理念**

Gloria 的上一代經歷文革批鬥，父母皆是「深黃」。她還記得八九六四當晚，讀小六的她半夜起來看到父母邊看電視、邊流著涙，後來的六四悼念遊行都有帶著她。「我老公向來係『港豬』，雨傘時，我成日叫佢落去，佢都係落過一次；去年6月9號遊行，佢都無出，繼續瞓覺。」直到6月12日，她先生突然給她電話：「佢把聲少少想喊咁話：『點解會咁嘅？』佢公司近金鐘海旁，覺得TG no surprise （放催涙彈，不感意外），但無諗過會用 rubber bullet （橡膠彈），佢覺得好 shock，自此佢變咗深黃。」6月16日，丈夫參加了人生首次遊行。

Gloria 和丈夫都是和理非，抗爭初期只參加遊行之類，但7.21元朗事件令人義憤填膺；7.28那天參加上環遊行回家後，看著新聞直播警暴衝突，憂心忡忡，Gloria跟丈夫說：「咁樣拉法唔掂喎，不如揸架車出去兜吓。」這是二人的第一次，亦萬般感慨：「初初都好驚，見到幾個full gear，猶豫一陣，但都豁出去。佢哋係大學生，其中有個男仔讀design，竟然好熟中國，自問由細到大都有睇，發覺佢清楚過我，佢好有理念，講爭取雙普選，唔諗住靠外國，諗住靠自己。」

後來，她在朋友介紹下，加入「家長車」行列。「個心囉囉攣，每次都一定出，老公多數話食啲嘢先，我就會催佢快啲，好擔心我哋遲咗一秒，佢哋就有機會被捉到，有時捱住肚餓都要去。之前一直一齊出，後嚟進化到老公唔喺香港，我忍唔住又唔可以只係睇住，之後試過自己出。」

她說，有時會跟車上的「仔女」交談幾句：「試過係同屋企人鬧交，無飯食，我哋買咗幾個飯盒俾佢哋，我話食唔晒擺喺雪櫃啦；試過撞過13歲女中咗彈；又有個升中二，係FA見到佢幫佢call，問有無人知佢出嚟，佢話無，我話你下次求其都話俾個人聽，唔係失蹤都無人知 …..」

Gloria為了載人，她有時不飯不水，公路上左穿右插，在所不計：「試過被RB （路障） 圍困，剷上行人路，趕住去接仔；理大嗰次喺衛理道塞死，等等吓，好大班防暴逐架炒牌，嗰吓都怯一怯。」她說，已做好被捕的心理準備：「最驚係我同我老公一齊被拉，已經交低張支票俾個深黃好朋友，叫佢有咩事嚟救我哋。」

<figure>
<img src="https://web.archive.org/web/20200615193431im_/https://www.hkcnews.com/news_新聞/hk-discuss/2020/01/家長車-前線示威者-反送中-20200126023616_22c1_large.jpg" alt="">
<figcaption>理大圍城出現義載車隊等救人的場面 (圖片自 Studio Incendo 專頁)。</figcaption>
</figure>

**銀髮族光速進化　自組支援群組**

Gloria 說自己幸運，與丈夫同一陣線；她有一對深黃父母，而且還是一對「光速進化」的銀髮族。「Daddy 78歲，以前揸的士，本來兩個月都唔睇一次 WhatsApp 訊息，媽媽小學未畢業。有日我話你哋咁得閒，不如去聽審支持小朋友，佢哋有啲無屋企人，唔使佢哋自己面對個官。」後來，兩老聽審之餘，還結識到銀髮庭友，自成群組：「原來Daddy精力無限，可以朝早去高等法院，夜晚再入上水，後來仲去荔枝角 （收押所） 探小朋友，同佢哋講吓外面發生嘅事，閒話家常。」

她還是從爸爸口中得知，荔枝角收押所容許在指定的3間食店，代訂膳食：「食嘢需要好大筆錢，一星期每人都要1000蚊左右，而家諗緊新年希望佢哋食得好啲。我睇過個list，3間都在荔枝角，我唯一條件唔可以係藍。」 Gloria 說爸爸現在每晚傳給她時間表，叫她選聽那幾場審訊：「老人家的進化更犀利，我問佢點解唔做『守護孩子』，Daddy話覺得唔俾人拉係好重要，因為拉咗又少一個，就會愈嚟愈少人，而且而家警察連90歲都照打。」

出錢、出力、豁出去，Gloria 坦言，面對不公義、面對武力不對等，抗爭路漫漫，亦看不到結局：「我哋對住唔係打拳頭交嘅人，要鬥戰術，靠我哋香港人 creativity搵條路出嚟，譬如幫襯黃店，原來係得喎；有啲朋友未敢行前，但會記在心，譬如有啲死都唔搭地鐵。每人做多少少，唔好慣、唔好當無事發生。」 她有朋友的父母帶未夠10歳的小朋友到藍店飲茶，小孩不肯吃東西：「唔好低估小朋友，佢哋知道自己在做甚麼，可能個小朋友淨係知道係衰人，之後視乎家長點教正確思考方法。」

<figure>
<img src="https://web.archive.org/web/20200615193431im_/https://www.hkcnews.com/news_新聞/hk-discuss/2019/08/醫護集會-醫護人員-20190803003014_9fef_large.jpg" alt="">
<figcaption>一班醫護人員在反送中運動挺身而出，為公義發聲。周滿鏗攝</figcaption>
</figure>

**同路人互相補位**

Gloria明白抗爭戰線拉長，形式轉變，有高低潮，氣餒時互相補位、互相鼓勵：「覺得唔想再行之時，話俾人聽，傾傾吓又返嚟，我繼續睇香港日程，send去群組純粹share，你唔應，我無所謂；又例如捐錢，我唔會逼人，但其實愈淺黃愈鬆手。」她笑一笑：「每個群組都要有hard core （核心成員），攰就唞吓，唞完又返嚟。」

她說自己近期有些無聊行徑：「喺街見到啲人，會留意吓佢係咪同路人呢；有時會喺車入面嗌 （口號）、播歌，究竟有幾多同路人呢？」未有仔女的 Gloria，當了幾個月「家長」，從未跟任何仔女留下聯絡：「但好記得每一個，唔知佢哋而家點樣，好想佢哋平安，但我相信有啲可能已經 arrested （拘捕）。」

2014年雨傘運動後，她本已計劃跟先生移居日本：「雨傘後好憎香港，好唔鍾意香港人，我哋無仔女，唔使擔心讀書問題，只諗住去自己鍾意嘅地方；但過咗呢半年，唔想離開香港，唔想就咁丟低香港，覺得呢度仲值得我哋留低。」

<figure>
<img src="https://web.archive.org/web/20200615193431im_/https://www.hkcnews.com/news_新聞/hk-discuss/2020/01/反送中-家長車-前線示威者-20200126023550_3efd_large.jpg" alt="">
<figcaption>9月1日機場示威，大批司機開車到東涌接載示威者 (圖片自 Studio Incendo 專頁)</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200615193431/https://www.hkcnews.com/aboutus/#subscribe)
