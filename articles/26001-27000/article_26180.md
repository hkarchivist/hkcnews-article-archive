---
title: "林鄭派錢害死香港"
date: "2020-01-17"
author: "李開步"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "紓困措施"
  - "2蚊乘車優惠"
url: "https://web.archive.org/web/20210629115801/https://www.hkcnews.com/article/26180/%E6%9E%97%E9%84%AD%E6%9C%88%E5%A8%A5-%E7%B4%93%E5%9B%B0%E6%8E%AA%E6%96%BD-2%E8%9A%8A%E4%B9%98%E8%BB%8A%E5%84%AA%E6%83%A0-26180/carrie-lam"
original_url: "https://www.hkcnews.com/article/26180/%E6%9E%97%E9%84%AD%E6%9C%88%E5%A8%A5-%E7%B4%93%E5%9B%B0%E6%8E%AA%E6%96%BD-2%E8%9A%8A%E4%B9%98%E8%BB%8A%E5%84%AA%E6%83%A0-26180/carrie-lam"
---

# 林鄭派錢害死香港

林鄭公布「民生十招」，涉及百億元開支，睇完火都爆！先唔好講話呢十招對中產及青年人完全冇幫助，更重要係，咁派法香港肯定遲早爆煲！

自林鄭上台後，2018-2019年度財政預算案，經常性開支增加11.8%，已是少有的新高。但再看上一個年度的數字，7.4%！再加埋今年呢一百億，今年增加5%至6%一定走唔甩。換句話說，自林鄭2017年上台後，經常性開支增加接近三成！大家都知香港經濟未來數年都會下行，今年陳茂波已經打定開口牌，話必定會有赤字，咁未來幾年會點？

<figure>
<img src="https://web.archive.org/web/20210629115801im_/https://www.hkcnews.com/news_新聞/hk-discuss/2020/01/林鄭月娥-答問大會-20200117163011_1eb3_large.jpg" alt="">
<figcaption>林鄭慷納稅人之慨，花錢收買人心。美聯社</figcaption>
</figure>

更重要的是，錢是花了，但香港這幾年有任何進步嗎？經常性開支當中，以社褔及教育界增幅最高。大家又可記得，當年林鄭選特首，正正是這兩個界別大舉黃旗，當年己有人批評林鄭慷納稅人之慨，花錢收買人心。但結果呢？大家可有覺得香港的社會褔利及教育質素有所改善？窮人越來越窮，學生繼續要做做不完的功課，這筆寃枉錢到底為誰而花？

再看這新增的所謂「林十招」：

一、兩蚊搭車優惠降低至60歲：相信大家都記得上年羅致光建議過要調高長者綜緩合資格年齡至65歲，「60歲仲係中年」。強積金亦要到65歲先攞得返。換句話說，60至65歲根本係在職年齡。依家將兩蚊搭車優惠降低至60歲，即係要補貼佢哋返工！後生會問，你又返工我又返工，點解你會有補貼呢？特別係香港有好多大公司高層，都係六十歲至六十五歲。連林鄭本人今年都係六十二（雖然佢連港鐵都唔識搭）。而更加重要係，呢條數一啲都唔細！

根據政府去年發表的本港交通運輸年報，香港各類公共交通工具，每日載客約 1,290 萬人次。而香港60至64歲人口，根據政府統計署的資料，佔總人口7.7%。換句話說，按人口比例，政府每日要資助約100萬人次。即使計一半，每程平均津貼10蚊（天水圍出港島搭巴士要$22.7），每日支出己經係500萬，一年開支係18億！

二、向輪候公屋滿3年的合資格人士提供現金津貼：如果實施後會點？第一，年滿18歲讀緊中學，無論有冇住屋需要，都去申請公屋，令公屋輪候名冊爆煲。第二，因供求關係，呢筆津貼最終會落入業主手上，租金肯定會升，冇資格申請公屋的租客就慘咯，即係班低中產人士。

除呢十招以外，呢幾日邱騰華又話要幫阿婆換電視機，要從「關愛基金」撥款約4.5億元，幫八萬個低收入家庭。但計一計數，一個家庭要5600蚊！大家走去電器鋪睇睇，新款的32吋日本品牌電視機，二千蚊有找（零售價喎）；如果係林鄭最鍾意嗰間小米，大陸賣緊千二蚊！咁點解要開咁大條數？ 大家又記唔記得當年貪曾的慳電膽事件？

而在林鄭宣布完十招冇耐，民建聯就立即仆出來開記招話「 成功爭取」。眾所周知，很多長者經過反送中事件後都變了黃絲，與其說這一百億是為了救市，倒不如話係為建制派於今年立會選舉箍票！

我的看法有三：

一，如果真是為了刺激經濟，最直接的方法是全民派消費券，最好係有時限性，一兩年內要用完。簡單的經濟邏輯，一百億的消費會令社會產生高於一百億幾倍的社會活動。不過，日前有立法會議員問陳茂波會否派消費券，陳茂波一口就拒絕了。

二，基本法107條例明：「財政預算以量入為出為原則，力求收支平衡，避免赤字，並與本地生產總值的增長率相適應。」林鄭狂加經常性開支，是否已違反基本法？

三，政治問題應該政治解決，如果林鄭一味諗住使錢救火，甚至完全冇回應支持反送中最大的一群，即中產和年輕人，試問又點可以解決眼下的問題？

最令市民憤怒，是她宣布十招時，仲夠膽話唔係有呢七個月的反修例事件，就唔會阻住佢度掂呢啲「德政」。七個月前社會一直說要有全民退保，要提高長者津貼，為什麼當時林鄭無動於衷，反而在目前完全沒有任何社會諮詢、於經濟下行的環境下才宣布要提高長生津資產上限及失業救濟？

<figure>
<img src="https://web.archive.org/web/20210629115801im_/https://www.hkcnews.com/news_新聞/hk-discuss/2020/01/答問大會-特首-20200117163034_62db_large.jpg" alt="">
<figcaption>特首林鄭月娥昨天出席立法會答問大會。美聯社</figcaption>
</figure>

昨日，林鄭去立法會答問大會，鄺俊宇問她會否下台， 答案當然係不會。就連建制派都忍唔住，容海恩追問現屆政府會否仿傚老董，要求問責官員帶頭減薪。答案依然是不會。死都唔走，咁我想問係唔係落咗地獄之後都要繼續霸住做特首？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629115801/https://www.hkcnews.com/aboutus/#subscribe)

---

![博客 | 李開步](https://web.archive.org/web/20210629115801im_/https://www.hkcnews.com/uploads/avatars/537fa2b5-4a4b-4cc9-b435-b3c9f3fffa98.png?1736586599)

**博客 | 李開步**

【李開步・主觀角度】於理想及生活中掙扎的新聞從業員，旨在透過網絡世界道出不同的聲音。
