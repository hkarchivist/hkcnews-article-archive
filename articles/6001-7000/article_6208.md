---
title: "黃之鋒的少年十五二十時"
date: "2017-08-17"
author: "記者盧曼思"
category: "眾聞"
tags:
  - "香港眾志"
  - "Demosistō"
  - "黃之鋒"
  - "Joshua Wong"
  - "非法集結"
url: "https://web.archive.org/web/20210712010843/https://www.hkcnews.com/article/6208/%E9%BB%83%E4%B9%8B%E9%8B%92-%E9%A6%99%E6%B8%AF%E7%9C%BE%E5%BF%97-%E9%9D%9E%E6%B3%95%E9%9B%86%E7%B5%90-6208/%E9%BB%83%E4%B9%8B%E9%8B%92%E7%9A%84%E5%B0%91%E5%B9%B4%E5%8D%81%E4%BA%94%E4%BA%8C%E5%8D%81%E6%99%82"
original_url: "https://www.hkcnews.com/article/6208/%E9%BB%83%E4%B9%8B%E9%8B%92-%E9%A6%99%E6%B8%AF%E7%9C%BE%E5%BF%97-%E9%9D%9E%E6%B3%95%E9%9B%86%E7%B5%90-6208/%E9%BB%83%E4%B9%8B%E9%8B%92%E7%9A%84%E5%B0%91%E5%B9%B4%E5%8D%81%E4%BA%94%E4%BA%8C%E5%8D%81%E6%99%82"
---

# 黃之鋒的少年十五二十時

這篇報道，不知道黃之鋒何時看到。

訪問在周三（8月16日）中午進行，他問記者：「幾時刊出呀？」。記者答是周四你判刑後，他說：「咁我可以盡情講，你記得寄來畀我睇。」

記者的腦海泛起5年前，15歲的黃之鋒因為帶領反國教運動成名，他所屬的學民思潮和他個人的Facebook專頁，分別在短時間錄得超過20萬likes。那些日子傳媒的鏡頭都對準黃之鋒，少年得志的他講嘢開機關槍似的一輪嘴，很快、很直、很串，他對著前線記者會說：「我唔明你個問題喎」、「你咁問我唔知點答你喎」。有人覺得他沒禮貌，因為他不會講很多客套說話，也不會像其他政客般得閒請大家食吓嘢，或者同你講吓打麻將去旅行。約佢做訪問幾乎次次遲到幾十分鐘，英文講得差，考試成績又差......

5年過去，眼前20歲的黃之鋒，這天應約沒有遲到，「係呀，上法庭要準時。」看他的Facebook，是他接受國際傳媒訪問講英文無難度，「我呢幾年講得多，我諗我而家考IELTS應有6.5分，我睇番反國教時我接受CNN訪問，真係想死。」他講嘢的語氣，一樣都係咁快咁爽咁串嘴，間中又鍾意認吓叻，但經過5年的社運洗禮，眼前他的光芒似乎不再像刀鋒一樣刺眼，他身上的光線沉實了，但也如其他老練的政治人一樣，思想上計算多了。

但他有兩樣嘢無變，一，心理質素；二，機不離手。

「坐監無手機，呢個真係最大鑊。無得上網同人聯絡，好辛苦呀。」監獄，將會是黃之鋒心理質素的另一個鍛煉昇華。

<figure>
<img src="https://web.archive.org/web/20210712010843im_/https://www.hkcnews.com/news_新聞/hk-discuss/2017/08/黃之鋒-20170817143855_15cc_large.jpg" alt="">
<figcaption>「3年前，我就係喺呢個位入公民廣場，雨傘運動正式開始。」黃之鋒說。何君健攝</figcaption>
</figure>

飯可以唔食、手機唔可以唔跟身的黃之鋒，他的少年十五二十時起起落落如坐過山車。15、16歲反國教、17歲雨傘運動、18歲成立政黨香港眾志、19歲助黨友羅冠聰參選獲勝、20歲經歷黨友被DQ及......自己坐監。

2014年9月26日黃之鋒和戰友羅冠聰、周永康，「雙學三子」重奪公民廣場揭開雨傘運動序幕，結果他們因為這樣而要坐監，黃之鋒被判囚6個月。

「我呢5年同公民廣場結下不解緣，反國教我哋幫呢個地方起咗個名，而家我因為雨傘前想入去而要坐監。林鄭早前話要開放公民廣場，我覺得好諷刺。」

「我知道我坐硬，我估坐1年內、輕過東北撥款闖立會判囚13個月，因東北案講到明被告沒悔意，用竹撬門，但我只係跳入公民廣場，沒破壞物件。」

「知道自己要坐監，係 [旺角藐視法庭](https://web.archive.org/web/20210712010843/https://www.hkcnews.com/article/5162/%E9%BB%83%E4%B9%8B%E9%8B%92-%E8%97%90%E8%A6%96%E6%B3%95%E5%BA%AD-%E5%B2%91%E6%95%96%E6%9A%89-5162/%E9%BB%83%E4%B9%8B%E9%8B%92%E8%AA%8D%E8%97%90%E8%A6%96%E6%B3%95%E5%BA%AD-%E6%B1%82%E6%83%85%E6%8C%87%E5%B8%8C%E6%9C%9B%E5%8F%83%E9%81%B8%E7%AB%8B%E6%B3%95%E6%9C%83) 嗰單，之前無諗過呢單要坐，係 [上周四](https://web.archive.org/web/20210712010843/https://www.hkcnews.com/article/6012/%E9%BB%83%E4%B9%8B%E9%8B%92-%E7%BE%85%E5%86%A0%E8%81%B0-%E5%91%A8%E6%B0%B8%E5%BA%B7-6015/nathan-law) ，先明白坐監嘅感覺係乜嘢一回事。當日我諗住坐一個朝早就走，沒諗過上訴庭咁樣，跟原訟庭180度唔同，我估個判決，由原本判80個鐘社會服務令，變成監禁6至12個月。但參與非法集結，以往是判囚3個月以內，不會判成年。」

「大家一直覺得，香港沒民主，有法治。但如何理解司法制度和法治呢？這個是我不斷想的問題，點解原訟庭及上訴庭兩個法官，可以判得咁唔同、有咁唔同嘅演繹？consistency不是很重要嗎？」

「連埋旺角藐視法庭，我加埋唔知會唔會坐1年以上。」

<figure>
<img src="https://web.archive.org/web/20210712010843im_/https://www.hkcnews.com/news_新聞/hk-discuss/2017/08/黃之鋒-20170817143959_20e9_large.jpg" alt="">
<figcaption>2012年剛滿16歲的黃之鋒，着校服拖鞋，在反國教運動上台發言。網上圖片</figcaption>
</figure>

黃之鋒在公開大學政治及公共行政學系剛讀完二年級 ，他此刻想像不到監獄的生活。

「會唔會單獨囚禁？唔知。

會唔會被人打？唔知，我沒睇《同囚》，唔想睇，《監獄風雲》我無睇過。早前有少年犯被人虐待，我係成人監獄唔知會點。

沒冷氣？好彩我唔係6月入去，係就死畀你睇啦。

見唔到屋企人同女朋友？係，呢個好辛苦，唯有係獄中寫信。

睇乜書？暫時想到係之前公開大學一個老師送給我、講台灣民主轉型的書，我忘記書名了，有三冊。

我會喺監入面讀書，因公大可報遙距課程，我媽都叫我係入面讀多啲書。」

監獄，難道是上天要讓講嘢快、行路快、機不離手的黃之鋒，可以安靜下來，沉澱一下人生的休息站？

「我都希望喺監獄可以休息、裝備自己，但我唔sure得唔得，唔知個環境會點。

**「香港無死刑，最多係坐監。如果呢鑊我都捱得住，克服到心理障礙，咁就掂。**

「我哋以往習慣好安逸去爭取民主。香港鄰近地區或國家，係民主轉型過程，有人以年計坐監，在歷史上係好平常嘅事。既然係民主轉型的必經階段，香港想要民主，就要有經歷。但邊個想成為呢個階段的一部分，包括我都唔想，如果有得揀的話。」

黃之鋒5年前反國教時，可有想過自己會坐監？「當時我有輕輕講過，話我哋霸咗公民廣場，會唔會被警察拉坐監，約略有咁講過，但當時係沒脈絡、沒context、沒感覺之下講，沒意思的。當時嘅社會氣氛同而家好唔同，而家係講真。我明天就入去坐了。香港已進入威權體制時代，未去到美麗島事件，但好似去到當年台灣黨外狀態嘅感覺。」

他可有想到劉曉波？「我唔係嗰個層次，唔好攞來比啦。人哋坐十幾年，攞條命去搏，香港嗰啲叫乜。」

<figure>
<img src="https://web.archive.org/web/20210712010843im_/https://www.hkcnews.com/news_新聞/hk-discuss/2017/08/Joshua%20Wong-20170817144033_41b2_large.jpg" alt="">
<figcaption>雨傘運動時做了《時代》封面人物，開始受外媒關注。網上圖片</figcaption>
</figure>

如果唔使坐監，20歲的黃之鋒會點plan佢嘅人生？

「結婚？無諗啦，咁嘅環境，

「2020年係想選立法會，而家無啦，坐監3個月以上的規定5年內唔可以參選。我無諗之後係咪會選。」

「比較難搞係香港眾志，好大挑戰。我哋8個常委，林朗彥在日前的東北撥款案坐監了，他本來也負責一地兩檢關注組的文宣設計。我同羅冠聰坐埋，林淳軒去年參與反對人大釋法示威也被控非法集結，若果連他都坐埋，即係眾志8個常委無咗4個。」

我哋上周已交接工作，周庭、林淳軒會接手，佢哋具備晒應對傳媒的能力、上台發言、搞記者會，搞咗5年，點會唔識。我哋入咗去，歷練會令人成長，希望佢哋會搞得好好睇睇，有聲有色。香港眾志會搵方法，贏返個位返來，我哋一向都想派人選，我去咗坐監，就交畀其他人搞。」

「我都會擔心香港眾志的人頂唔住，因為團隊中，關鍵判斷會依賴對外代表。但一定不會因為我哋入監而無咗眾志，沒可能，我對團隊有信心，佢哋會搵方法。我哋現在每月收到的捐款有3萬多元，算不錯。」

黃之鋒原本的手頭工作包括：替香港眾志在港島區以外進行地區工作；香港前途研究計劃，本打算透過英國國會，向英國外交部要求開放更多港英政府的檔案；基本法教材的問題；一些外訪邀請等。

「搞香港眾志，我訓練到新人覺得幾開心，係倫敦、紐約、多倫多都有人加入了眾志，有個讀歐洲研究的英國大學生，識6國語言，都入來眾志。」

「另一樣我開心嘅，係修補社會運動網絡的裂痕，我哋唔係本土派、唔係左翼社會運動、唔係土地運動。

可以有份推動和梁天琦、馮敬恩等人，大家放低山頭包袱，一齊食飯、傾偈，以前係無乜聯絡；林淳軒和馮敬恩可以一齊接受訪問；上周的公民聯合行動論壇，都係大家過去一年喺背後不斷進行，有個脈絡出現，部分是我們主動約，同各方對話，嘗試促成通對話的可能性。」

<figure>
<img src="https://web.archive.org/web/20210712010843im_/https://www.hkcnews.com/news_新聞/hk-discuss/2017/08/黃之鋒-20170817144020_2b18_large.jpg" alt="">
<figcaption>黃之鋒穿上西裝到外國講述香港情況，圖為他今年5月到美國國會聽證會發言。網上圖片</figcaption>
</figure>

黃之鋒的少年十五二十時，豐富程度彷如別人的一生。5年來，香港人都很攰，不少走在社運前線的，因為太累、太迷網、太挫敗而要轉身離開，但黃之鋒的身影卻一直存在。但社會有些人開始對黃之鋒，也感到疲累。

「外界嘅態度比起以前實有唔同，5年前大家覺得新鮮、形勢簡單好多，加上反國教係打順境波。但今時今日嘅社會氣氛，survive到已經叫好勁，幾多搞社運或從政嘅人，出咗名半年後就消失，大把啦，有啲係個人考慮，有啲係因為唔鍾意。」

黃之鋒有無迷惘期？有無諗過離開政治或社運？他諗都無諗：「坦白講，無。」

但總有疲倦的時候吧？「可能有，但我唔覺，公眾都唔覺。我成日話，從政者，不分立場，你要exist的話，就要人講得出你個名、記得你半年內所做的事。我覺得我無潛水超過3個月或半年，點解keep到？概括來講係心理質素。」

黃之鋒說，他沒被人恐嚇、沒收過刀片信。被人鬧對他來說是碎料，「facebook鬧的就是旦啦，行過鬧我的，一個月大約一、兩單，最多係雨傘個陣，截的士時，有個貨車司機攪低車窗鬧，問候我全家。」

有無人給你獎學金去外國讀大學？「無。」

有無人叫你收聲？「文匯大公評論計唔計呀。」

「捱得過雨傘沒什麼捱不到，成個過程係精神消耗。」

**「都係嗰句，如果坐監呢鑊我都捱得住，就掂。」**

<figure>
<img src="https://web.archive.org/web/20210712010843im_/https://www.hkcnews.com/news_新聞/hk-discuss/2017/08/黃之鋒-20170817144049_1b23_large.jpg" alt="">
<figcaption>黃之鋒說：「希望我能在監獄休息，思想可以沉澱，之後再出發。」何君健攝</figcaption>
</figure>

黃之鋒在入監前，有什麼說話想講？

**「你哋千祈唔好等我，等我即係一年唔做嘢，咁就死得。香港人記得醒醒定定，我哋坐監呢班都唔放棄，希望你哋都唔好放棄。」**

**「如果大家頹的話，咁我入去就嘥咗。如果我入去可以令大家更加堅持，將我嗰份做多兩倍，做埋我哋個份，咁我就覺得值。」**

**「我唔會有鮮明綱領話到俾大家聽，有乜嘢具體方法可延續之後的抗爭，因為我覺得在威權時代之下，大家都未準備好，但我覺得最重要是心態上的調整。」**

**「如果當日沒進入公民廣場，就沒有雨傘運動，咁我坐監就值啦，至少無白費，見證到香港人的奇蹟發生。」**

出獄後繼續在政界及社運圈？「當然啦。」點解咁sure？ 「點解唔sure？」

黃之鋒由細到大，都好知自己想做乜？「都唔係。只覺得要做。」

廿三條出現後，黃之鋒繼續抗爭的話，他人生最甘的一鑊其實還未出現？「咁梗係啦，呢個係事實。」

最後，黃之鋒說了一個笑話：

「我原本9月會去英國牛津大學演講，由彭定康主持的。我記得細個阿爺阿嫲曾經話，如果你大個去牛津讀書，可以坐頭等機位。結果，我都入到一間O字頭嘅大學。我屋企人前排笑我，話究竟去牛津演講難啲，定去牛津讀書難啲呢？」

梗係演講難啦，「係。」

「我仲希望30歲前讀一個碩士，我唔想50歲仲係揸住個OU學位，我希望1年內完成，我唔鍾意外國生活，啲嘢好難食，但我想睇多啲、同人傾多啲、同埋真係領會吓讀書嘅意義。」

監獄，或許會令黃之鋒，將來走得更快更遠。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712010843/https://www.hkcnews.com/aboutus/#subscribe)
