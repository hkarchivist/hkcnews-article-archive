---
title: "魔鬼交易摩天輪"
date: "2017-09-05"
last_updated: "2017-09-05 14:16:49"
author: "撐久硬淨"
category: "眾說"
tags:
  - "中環摩天輪"
  - "SWISS AEX"
url: "https://web.archive.org/web/20210629203820/https://www.hkcnews.com/article/6682/%E4%B8%AD%E7%92%B0%E6%91%A9%E5%A4%A9%E8%BC%AA-swiss_aex-6684/swiss-aex"
original_url: "https://www.hkcnews.com/article/6682/%E4%B8%AD%E7%92%B0%E6%91%A9%E5%A4%A9%E8%BC%AA-swiss_aex-6684/swiss-aex"
---

# 魔鬼交易摩天輪

考下你，呢個世界乜嘢生意最穩陣？

我嘅答案係只要你交足貨就保證準時收足錢嘅生意。

如果你俾人拖過數，或做到身水身汗之後攤開手想去收錢之時，對方突然叫你收順D（即係收少D），咁你就明我點解咁講啦。

咁做政府標最大好處是什麼?   
 第一，明文規定   
 第二，只要遵守明文規定交足貨，驗收過關就準時收足錢   
 因為政府作為人民服務機構且同時代表法律和公平正義，絕不會違約賴皮。（理論上或原則上不會）

咁穩陣嘅生意應該人人都去做啦！   
 錯！   
 就係因為收錢穩陣，所以條件必辣，因為怕你阿豬阿狗都來做，煩死官老爺。

<figure>
<img src="https://web.archive.org/web/20210629203820im_/https://www.hkcnews.com/news_新聞/hk-discuss/2017/09/發展局-central-中環摩天輪-20170904155804_22b3_large.png" alt="">
<figcaption>照片來源：google map</figcaption>
</figure>

一般政府公標案最起碼要過三關：

### 一是資格標：

投標商是否具備相關專業經驗和資格，甚至財力以承擔未來的投資成本或風險賠償。大家比較下當初得標的SWISS AEX是什麼背景的公司，就知道為什麼當初政府夠薑交一輪幾百條人命俾佢。

咁點解第二標又可以俾一間成立不足一年毫無往績的一元公司獲得呢？（問得好！） 以一個全世界最怕孭鑊的職業叫做「官」的角度去思維，其一可能有鬼（家陣農曆七月，鬼遮眼或有內鬼你就自己想像啦）； 其二標書內的特殊建設項目消失，安全門檻大幅降低，（所以可以放寬投標者資格）；其三則假設新得標者順利承接舊廠商建物，毋須特殊建設專業，只須轉包管理及風險保險等營運工作即可安全過渡（如果標書沒有明文規定，應該好難保證，如果有明文規定，應該不會搞到無預警8/28收檔...）

### 二是規格標：

就係例如裡面必須有個六十公呎高的世界級摩天輪，那就變成必須嚴格符合的規格。如果沒有，那就是一般空地嘉年華規格。

### 三是技術標：

符合以上兩大規格後，才輪到比較提案，誰具備更好的經營創意或營運建議，例如在相同規格比較下收費更便宜，更有利於大眾。

**請注意，如果你前面兩關沒過，人地話賣十蚊，你話賣一蚊，咁第一你係乜水憑乜嘢咁講可以賣一蚊？（資格標）第二你會唔會俾D垃圾我完全唔符合我當初規格？（規格標）**

**所以過三關係按順序嘅，唔係話你話佢平D就事必要揀你。**

**所以我撐久硬雖然冇睇過標書，我推估這個新標書只是個空地嘉年華規格標案，裡面不會指定有摩天輪。** **因為如果有摩天輪，必須有承續服務的要求和時限及得標商的資格要求，必涉及前得標者和後得標者的買賣交接。但凡買賣唔係你買貴咗就一定係我賣平咗， 呢D咁尷尬的商家佬現實問題作為契家佬的政府絕對只會伸出隱形之手，而不會白紙黑字明文規定，萬一出咩事，才可以好似依家咁完全置身事外，好似完全唔關佢事咁。**

<figure>
<img src="https://web.archive.org/web/20210629203820im_/https://www.hkcnews.com/news_新聞/hk-discuss/2017/09/中環摩天輪-中環-發展局-20170904155315_1eda_large.jpg" alt="">
<figcaption>照片來源：hotels.com</figcaption>
</figure>

如果不幸而言中，這只是個空地嘉年華標，咁萬一SWISS AEX全部拆走連地基台一件不留，新得標者其實無資格或無法證明佢有資格重新建造一個全新的更好的或一模一樣的摩天輪，人命關天，你敢政府都未必敢要，而最魔鬼是：按標書他根本無任何規範必須經營摩天輪，可以吹個大氣球就代替原來的「裝置物」。

咁舊標商到底死因何罪呢？第一當然係做得唔好。

新得標商話準備以後摩天輪一張票賣廿蚊，即係暗示話舊標商價錢貴，入座率低，政府不滿意。

先前的收費按wiki報導：

・成人收費為港幣100元，學生、小童港幣70元，長者及傷殘人士為港幣50元。另設有包廂價錢，2-3人為港幣500元，4-8人為港幣800元。   
 ・開放時間為星期一至日及公眾假期：10am 至 11pm   
 ・設置42個車廂，每廂可載8人，全程15至20分鐘

摩天輪自2014年12月5日開市至2017年8月28日收工，總營運二年八個幾月，就當佢2.75年吧。開幕新聞說預估每年有一百萬人次參與（這種新聞稿通常與原標書預估貼近），假設平均每人九十元（大人細路老殘拉平均），就是二億四千七百五十萬元的收入，SWISS AEX若投資二億元建摩天輪，扣除管理費和其他週邊的「奉獻」，非常樂觀的話應該可以在標書服務終止前打個和。

事實上當然沒有那麼樂觀，訪港旅客自2015-2017按年遞減，商業消費蕭條，SWISS AEX實際收益可能連當初預期的一半都沒有，即每年不到五十萬人次，咁就蝕到仆街啦。

咁你會否覺得SWISS AEX很可憐？

**雖然一般地標建設尤其摩天輪這種大型娛樂設施一經興建後都會起碼十年八年不移動，不過當初標書寫明合約終止日期，算一算實際經營不到三年你都敢接，你唔係蠢就一定係諗多咗啦（即係貪），或太有把握（以為你關係夠硬）。講真，全世界嘅官見你賠錢協助他做新建設，若稍有一點情義都會盡量幫你續標，但誰也不敢絕對保證你冧莊，偏偏遇著個無情無義嘅，見你輸到入肉仲要你孭埋佢嗰份社會責任，最好除咗你自己條屍外其他家當全部維持原狀留低......投標最忌以為自己今標中下一標也必中，可以把成本攤下去......咁你就當學個教訓啦！**

**以上我都係全部估吓遮，公堂之外估吓應該無罪。**

**真相往往比想像更可怕，且拭目以待。**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629203820/https://www.hkcnews.com/aboutus/#subscribe)

---

![博客 | 撐久硬淨](https://web.archive.org/web/20210629203820im_/https://www.hkcnews.com/uploads/avatars/67fbe415-7e6f-4e9a-b1be-1109d13ec660.png?1551442189)

**博客 | 撐久硬淨**

【撐久硬淨・撐硬】末代打工仔，堅守撐、久、硬、淨四大原則。遊走港台媒體界、廣告界、各產業界，見盡吹牛拍馬陰險古惑，仲未死得。你吹得我脹咩？
