---
title: "長者不忍做逃兵　留港為下一代上街"
date: "2017-08-20"
author: "實習記者陸楠"
category: "眾聞"
tags:
  - "老人家"
  - "長者"
  - "老人"
  - "移民"
  - "聲援良心犯遊行"
url: "https://web.archive.org/web/20210705093411/https://www.hkcnews.com/article/6322/%E8%81%B2%E6%8F%B4%E8%89%AF%E5%BF%83%E7%8A%AF%E9%81%8A%E8%A1%8C-%E9%95%B7%E8%80%85-%E7%A7%BB%E6%B0%91-6322/%E9%95%B7%E8%80%85%E4%B8%8D%E5%BF%8D%E5%81%9A%E9%80%83%E5%85%B5-%E7%95%99%E6%B8%AF%E7%82%BA%E4%B8%8B%E4%B8%80%E4%BB%A3%E4%B8%8A%E8%A1%97"
original_url: "https://www.hkcnews.com/article/6322/%E8%81%B2%E6%8F%B4%E8%89%AF%E5%BF%83%E7%8A%AF%E9%81%8A%E8%A1%8C-%E9%95%B7%E8%80%85-%E7%A7%BB%E6%B0%91-6322/%E9%95%B7%E8%80%85%E4%B8%8D%E5%BF%8D%E5%81%9A%E9%80%83%E5%85%B5-%E7%95%99%E6%B8%AF%E7%82%BA%E4%B8%8B%E4%B8%80%E4%BB%A3%E4%B8%8A%E8%A1%97"
---

# 長者不忍做逃兵　留港為下一代上街

今日灣仔修頓球場至金鐘終審法院的一段路，人山人海。參加「聲援政治犯遊行」的隊伍中，有社運中堅，也有在雨傘運動後曾經心灰意冷的小市民。眾新聞記者接觸到其中兩名六旬老人，他們本可抽身離場，卻始終對香港不離不棄。他們眼見和自己一樣同樣愛香港的年輕人被送入牢房，決定身體力行上街表達不滿，為下一代發聲。

遊行人潮中，有一位瘦削老人踽踽獨行。他是64歲、已退休的陸伯伯。

陸伯伯一身黑衫、黑斜孭袋，袋上扣著的一條黃絲帶，顯得份外醒目。那條黃絲帶，是他自雨傘運動至今，一直扣在身上。而他參與社運的起點，也是雨傘運動。

<figure>
<img src="https://web.archive.org/web/20210705093411im_/https://www.hkcnews.com/news_新聞/hk-discuss/2017/08/聲援良心犯遊行-長者-20170820202106_77c0_large.jpg" alt="">
<figcaption>陸伯伯自雨傘運動開始，一直戴上黃絲帶。他笑指：「我屋企仲有好多。」吳婉英攝</figcaption>
</figure>

不願上鏡的陸伯伯坦言，自己前半生與很多政治冷感的香港人一樣，只顧「搵食」，「最多係（立法會、區議會）投吓票，七一、六四都無去過。」直至2014年人大拋出831框架，他開始意識到社會的不公義。雨傘運動初期，他主動到旺角看看，受年輕抗爭者感動，「我覺得學生好勇敢，佢哋坐晒喺街度，但秩序係好井然，旁邊啲金舖仲可以照常做生意。我影相俾外國啲親友睇，佢哋都唔信。」他當時沒有任何準備，打算捐錢給物資站的年輕人，「但佢哋話唔收，淨係收物資。」他對雨傘抗爭者不為私利，留下了好印象，及後更加入佔領的行列，又在金鐘認識了大黃伯、細黃伯，長者們一起做木工，為學生造枱。

<figure>
<img src="https://web.archive.org/web/20210705093411im_/https://www.hkcnews.com/news_新聞/hk-discuss/2017/08/聲援良心犯遊行-長者-20170820202029_201e_large.jpg" alt="">
<figcaption>不願上鏡的陸伯伯，為年輕人走出來。吳婉英攝</figcaption>
</figure>

傘後的大型遊行、集會，陸伯伯都有出席。他今日早於下午1點半已經到達灣仔盧押道起點。「次次遊行都係得個行字，冇乜成果，其實都幾灰，香港人都會攰，係咪先，你估啲人唔使搵食嘅咩？我嚟之前都覺得灰，之前幾次遊行唔係好多人，我以為今日得3幾千人，估唔到咁多人。」陸伯伯留意到，傘後的遊行、集會，少了一批人，後生仔尤其分化。他表示，理解香港人的無力感，但只要他覺得不公義，仍然會行出來。

「佢哋（抗爭者）冇話唔受刑，你已經判咗，佢哋社會服務令做埋，但你之後又兜喎。咁你話晒事啦，你鍾意點都得啦。我個心好唔舒服就係呢樣嘢。咩係法治？我唔能夠扮睇唔到，唯有自己盡力，做得到幾多就幾多。」

今次聲援政治犯遊行，他見參與人數明顯回升，灣仔地鐵站一度逼爆，有點喜出望外，「多返少少希望，但呢條路係會好難行。林鄭係兩面人，把口話大和解，但做就係另一套。佢冇凸個頭出嚟，唔係佢出面做，佢搵打手做。其實如果唔係政府搞上訴，香港人都淡靜咗落嚟。」

陸伯伯的家人全都移民國外，其實他大可以跟女兒到加拿大或日本，安享晚年，但他直言喜歡香港，對自己出生、成長的家園有感情，故一直不願離開，他的家人亦尊重、支持他的決定及行動。他慨嘆，雖然今次香港人再度團結，但他對未來仍不樂觀，預期有生之年都難見到香港有真正的民主。「希望就冇乜希望架喇，（政府）一路打壓成咁。但你始終都係香港人，所以都係要出嚟，而家仲可以出聲，第時可能連聲你都冇。」

<figure>
<img src="https://web.archive.org/web/20210705093411im_/https://www.hkcnews.com/news_新聞/hk-discuss/2017/08/長者-聲援良心犯遊行-20170820202627_df0a_large.jpg" alt="">
<figcaption>已退休的許先生今日上街，聲援被判入獄的年輕抗爭者。陸楠攝</figcaption>
</figure>

年逾60、剛剛退休的許先生，過去已是遊行常客，今次出來，是心痛香港的衰落。他憶述，自己在香港土生土長，見盡香港的起落，「嗰陣回歸前移民潮，自己有居英權，所以有諗過移民，但最後無。我哋呢啲喺戰後出生嘅，睇住香港由一個漁港變成輕工業城市，廉政公署成立呀等等，睇到（香港）由差，慢慢變到有制度，再發展成今日一個國際大都會。無一個地方係完美嘅，但至緊要肯改變。」他續稱：「但今日睇到個司法制度變差咗，的確係好失望，無咗個核心價值，無咗個制度。」

許先生有一名兒子，在香港中文大學修讀政治及行政學系。「今日佢都應該有嚟遊行，不過唔會同我一齊行。」本身是「五十後」的許先生表示，理解時下香港年輕人有自己的想法，跟老一輩有時會意見不合，但他對年輕人的意見持非常開明的態度。

「我哋呢代咁大年紀，唔可能再對啲後生指指點點，要尊重佢哋嘅意願，（社會）遲早都係到佢哋話事。不過，我有時都會同佢講，依家啲後生成日鬧泛民，話要拆大台，但係有冇諗過如果你哋出世嘅時候無泛民，今日個情況會更差。」他表示，現時大是大非當前，眾人必須求同存異，不要總是想「拆大台」。

許先生認為，香港的前景不盡樂觀，「依家所有嘢建制派都有優勢，做乜都得，好似而家區議會都已經被佢哋控制晒。佢哋做所有嘢，都可以話跟遊戲規則，合法通過，但係根本唔合情、唔合理。」他坦言，香港人可以做的有限，但他堅持「做得幾多就幾多」。

協力：記者吳婉英

<figure>
<img src="https://web.archive.org/web/20210705093411im_/https://www.hkcnews.com/news_新聞/hk-discuss/2017/08/聲援良心犯遊行-20170820194134_1e75_large.jpg" alt="">
<figcaption>遊行隊伍中的另一位伯伯，他為了年輕一代，一步步撐着。何君健攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210705093411/https://www.hkcnews.com/aboutus/#subscribe)
