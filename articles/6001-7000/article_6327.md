---
title: "15歲青年首次遊行　「黃之鋒啟發我」"
date: "2017-08-20"
author: "記者吳婉英"
category: "眾聞"
tags:
  - "黃之鋒"
  - "Joshua Wong"
  - "雙學三子"
  - "聲援良心犯遊行"
url: "https://web.archive.org/web/20210712010940/https://www.hkcnews.com/article/6327/%E9%BB%83%E4%B9%8B%E9%8B%92-%E8%81%B2%E6%8F%B4%E8%89%AF%E5%BF%83%E7%8A%AF%E9%81%8A%E8%A1%8C-%E9%9B%99%E5%AD%B8%E4%B8%89%E5%AD%90-6327/15%E6%AD%B2%E9%9D%92%E5%B9%B4%E9%A6%96%E6%AC%A1%E9%81%8A%E8%A1%8C-%E3%80%8C%E9%BB%83%E4%B9%8B%E9%8B%92%E5%95%9F%E7%99%BC%E6%88%91%E3%80%8D"
original_url: "https://www.hkcnews.com/article/6327/%E9%BB%83%E4%B9%8B%E9%8B%92-%E8%81%B2%E6%8F%B4%E8%89%AF%E5%BF%83%E7%8A%AF%E9%81%8A%E8%A1%8C-%E9%9B%99%E5%AD%B8%E4%B8%89%E5%AD%90-6327/15%E6%AD%B2%E9%9D%92%E5%B9%B4%E9%A6%96%E6%AC%A1%E9%81%8A%E8%A1%8C-%E3%80%8C%E9%BB%83%E4%B9%8B%E9%8B%92%E5%95%9F%E7%99%BC%E6%88%91%E3%80%8D"
---

# 15歲青年首次遊行　「黃之鋒啟發我」

<figure>
<img src="https://web.archive.org/web/20210712010940im_/https://www.hkcnews.com/news_新聞/hk-discuss/2017/08/聲援良心犯遊行-20170820195112_f0c1_large.jpg" alt="">
<figcaption>遊行隊伍中的年輕人深信：「不能跪低」、「不會放棄」。林勵攝</figcaption>
</figure>

雨傘運動後，社運氣氛一度消沉，大型遊行集會人數大跌。不過，今日的「聲援政治犯遊行」，人潮再現，當中不乏首次上街表態的市民。當中有受黃之鋒啟發的15歲青年；也有過往沉默者，有感由DQ案到今次雙學三子重判，觸動香港人的底線，不得不上街表態。

首次出來遊行的楊同學，今年只有15歲，就讀中三。他說：「我望到啲廿幾歲嘅大學生出嚟抗爭，我問自己，可以為呢個地方做到啲乜。咁既然而家有個機會可以聲援一班年輕人，我覺得係一個好好的機會。」

黃之鋒走在社運前線之時，正是楊同學今日的年紀。楊坦言，是黃之鋒啟發了他，因此他今日「行出嚟」聲授「雙學三子」，「黃之鋒令我最深刻，因為佢最年輕，同我年紀比較接近。」3年前的雨傘運動，當時只得12歲的楊同學沒有參與其中，但一直關注，「當時我仲係好細個，屋企人又唔會俾我出去參加，但係嗰陣都有留意社交網站同新聞。」

<figure>
<img src="https://web.archive.org/web/20210712010940im_/https://www.hkcnews.com/news_新聞/hk-discuss/2017/08/聲援良心犯遊行-年輕人-20170820202601_187f_large.jpg" alt="">
<figcaption>15歲的楊同學首次上街。陸楠攝</figcaption>
</figure>

楊同學續說：「學校都會有老師在課餘時間，就一啲政治議題同學生討論，發表吓自己嘅意見咁。對於我哋第時揀科或者投身咩行業，亦有老師會提醒同學，如果將來選擇從政呢條路，要有定心理準備條路會非常難行。」

楊同學表示，身邊同學並不多出來參與今日的遊行，有些同學甚至對他說：「算把啦，遊行嚟都無用。」但楊同學相信，只要觸發多點社會討論，定可喚醒更多香港人的心。「係見到多咗人關心政治，例如社交網站見到好多comments發表政見，但係肯行出嚟嘅人唔多。香港要變好，條路係好難行，但係我相信有心就可以改變到。」   
   
 「希望我哋可以繼續守護住我哋香港嘅核心價值，司法制度唔應該用來打壓異見。」楊堅定地說。

<figure>
<img src="https://web.archive.org/web/20210712010940im_/https://www.hkcnews.com/news_新聞/hk-discuss/2017/08/年輕人-聲援良心犯遊行-20170820202243_2885_large.jpg" alt="">
<figcaption>32歲的梁小姐，因有感自己的底線被觸動，首次行出來。吳婉英攝</figcaption>
</figure>

今年32歲、從事文職的梁小姐，也是第一次上街。

梁小姐指，自己一直有留意時事，3年前曾到金鐘了解佔領運動的情況，「當時見到一個好有良心嘅金鐘，大家都係好人，好似成個金鐘都冇壞人咁樣。」她認同雨傘抗爭者的理念，但她認為過往的事都未有觸動其底線，故一直未有參與抗爭。

「今次判刑最觸動到我。佢哋出嚟（抗爭），預咗俾人告，但我覺得佢哋係情有可原，法庭點解唔考慮佢哋嘅動機？」

梁小姐指，以往認為最能保護香港的是法律，但由DQ案到這次判決，令她覺得中央不斷插手香港事務，法律已不能保障香港人，這觸動了她的底線，故她決定上街表態。「我相信人係自由嘅，唔可以俾極權限制我哋嘅自由。」   
   


協力：實習記者陸楠

<figure>
<img src="https://web.archive.org/web/20210712010940im_/https://www.hkcnews.com/news_新聞/hk-discuss/2017/08/聲援良心犯遊行-20170820193650_2719_large.jpg" alt="">
<figcaption>愛香港，撐香港。美聯社圖片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712010940/https://www.hkcnews.com/aboutus/#subscribe)
