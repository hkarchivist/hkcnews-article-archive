---
title: "荒唐事何其多　想像力追唔上"
date: "2017-08-17"
author: "假才子"
category: "眾說"
tags:
  - "劉曉波"
  - "一地兩檢"
  - "DQ立法會議員"
url: "https://web.archive.org/web/20210705144940/https://www.hkcnews.com/article/6192/%E5%8A%89%E6%9B%89%E6%B3%A2-dq%E7%AB%8B%E6%B3%95%E6%9C%83%E8%AD%B0%E5%93%A1-%E4%B8%80%E5%9C%B0%E5%85%A9%E6%AA%A2-6192/%E8%8D%92%E5%94%90%E4%BA%8B%E4%BD%95%E5%85%B6%E5%A4%9A-%E6%83%B3%E5%83%8F%E5%8A%9B%E8%BF%BD%E5%94%94%E4%B8%8A"
original_url: "https://www.hkcnews.com/article/6192/%E5%8A%89%E6%9B%89%E6%B3%A2-dq%E7%AB%8B%E6%B3%95%E6%9C%83%E8%AD%B0%E5%93%A1-%E4%B8%80%E5%9C%B0%E5%85%A9%E6%AA%A2-6192/%E8%8D%92%E5%94%90%E4%BA%8B%E4%BD%95%E5%85%B6%E5%A4%9A-%E6%83%B3%E5%83%8F%E5%8A%9B%E8%BF%BD%E5%94%94%E4%B8%8A"
---

# 荒唐事何其多　想像力追唔上

近日在網上經常看到一個說法，「XXX件事咁荒唐，好難想像，唔信係真，睇到都想笑」。 我就想起之前有新聞說美國那些政治劇和諷刺節目編劇說，現在很難度題目，因為想出來的劇情都不及現實政治新聞荒唐好笑。其實現實往往比你想像中的荒唐。

例如新特首CL，成日話唔想再做要去陪仔陪老公，點知就越做越耐兼越升越高。佢做左CY副手5年，竟然好意思講到自己同對方冇關係咁，不斷老吹自己有施政新方向、理財新哲學、教育新資源云云，你又想唔想像到？

又例如阿前財爺JT，一時被人批大花筒亂起大白象，一時又被人批守財奴不肯投資經濟，講果個仲係佢前同事Y君。仲有佢做左咁N年高官，冇要真普選平反六四打倒共產黨，都被人話中央不信任、反中亂港、勾結外國勢力云云， 你想唔想像到？

<figure>
<img src="https://web.archive.org/web/20210705144940im_/https://www.hkcnews.com/news_新聞/hk-discuss/2017/08/劉皇發-財政司司長-任志剛-20170816225738_1d28_large.jpg" alt="">
</figure>

跟住呢，依個咁既正苦，年年預算案估錯數，工程使幾錢起幾耐又估錯數，政策幾多人受惠都係估錯晒， 同你講高鐵幾多錢效益喎，你信唔信好呀？

立法會議員兩三下散手就DQ左6個、18萬選民意願一夜之間唔存在、今日釋法話昨日的宣誓唔啱、明明話咗你可以做議員轉個頭就追你人工。算唔算好荒唐好難想像呀？

轉講吓嗰班老懵董呀，犯婦人呀，紅唇珠呀甚麼的啦，個個都知佢地以前係跟英國佬或者國民黨架啦，都可以一個屈尾十就話自己愛國愛黨架，好唔好笑呀？

跟住某幾個建制派議員，個學歷又可以好似美X髮彩咁，變學士又得，變碩士又得，變博士又得，甚至依家立法會議員申報表學歷嗰欄漏空咗都得。得咗。 真係撲朔迷離，變化萬千，你信邊個學歷係真呢何？

仲有仲有，前民主派議員TJ，以前靠反23條上位，又反對一地兩檢嗰位呢，依家入到行會後就突然兩樣都支持。你信幾時嘅佢好？

跟住勒，人地攞個諾貝爾獎，就被保外就醫、被火化、被海葬， 老婆其實只係個咁岩嫁咗比佢嘅弱質女子，都要被旅遊、被消失、被報平安，親戚朋友去求其一度水邊又唔比，聚會有張空凳冇人坐又唔比，仲要拉人封艇。但依個政府又號稱係超級強國架囉。係咪好荒唐，好難想像呀？

<figure>
<img src="https://web.archive.org/web/20210705144940im_/https://www.hkcnews.com/news_新聞/hk-discuss/2017/07/劉曉波-劉霞-20170715104627_2b38_large.jpg" alt="">
</figure>

臨尾講返報警。有時我都真係唔 sure 依家班警察係咪可靠。你都見過架啦，佢地公會個阿頭個樣似社團人士多過警察架嘛。仲有呢， 佢地又同楊生向太佢哋 fd 架喎，D集會成日有向太撐場同捐錢。同埋，大佬，當日習總嚟到都唔信佢見到果班係香港警察，以為係香港公安啦。你唔係唔信習總呀嘛？

5年前，你想唔想像到香港變得咁荒唐？成班所謂社會精英權貴將香港搞成咁？廿年前講跨境執法肯定嚇到大家死，依家竟然咁多人話好正常，仲笑你大驚小怪，甚至話共產黨咁 nice 唔會咁做嘅。我就想像力追唔上啦，不過都知有人追得上，就係廿年前已經話「不是香港的自主權會被北京剝奪，而是這項權利會一點一滴地斷送在香港某些人手裏」的肥彭。真係要學吓嘢。

<figure>
<img src="https://web.archive.org/web/20210705144940im_/https://www.hkcnews.com/news_新聞/hk-discuss/2017/01/香港独立-前港督-彭定康-20170127193022_a80b_large.jpg" alt="">
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210705144940/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210705144940im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
