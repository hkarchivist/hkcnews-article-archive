---
title: "有尊嚴的老去…"
date: "2017-09-13"
author: "落區"
category: "眾說"
tags:
  - "全民退休保障"
  - "全民退休"
  - "退休保障"
  - "拾荒者"
  - "資源回收"
url: "https://web.archive.org/web/20210919150434/https://www.hkcnews.com/article/6809/%E6%8B%BE%E8%8D%92%E8%80%85-%E8%B3%87%E6%BA%90%E5%9B%9E%E6%94%B6-%E5%85%A8%E6%B0%91%E9%80%80%E4%BC%91%E4%BF%9D%E9%9A%9C-6809/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/6809/%E6%8B%BE%E8%8D%92%E8%80%85-%E8%B3%87%E6%BA%90%E5%9B%9E%E6%94%B6-%E5%85%A8%E6%B0%91%E9%80%80%E4%BC%91%E4%BF%9D%E9%9A%9C-6809/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 有尊嚴的老去…

【撰文：鄧永謙】   
 ***作者為新福事工協會 [關懷貧窮學校](https://web.archive.org/web/20210919150434/https://www.facebook.com/mnaspc) 事工主任***

喺柴灣沿途由樂華村走到新翠商場，已看到三位拾荒長者喺到忙碌緊，佢地嘅效率同速度都好趕住咁，相信同近期內地有可能停止進口本地紙皮嘅消息有關，於是走上前問問 :

「婆婆，柴灣嘅回收舖仲繼唔繼續收你哋嘅紙皮呀？」   
 婆婆 : 「我知道呀，而家仲收，遲啲唔敢包啦。」   
 我 : 「唔再收咁點算呀，冇人收紙皮…」   
 婆婆 : 「唓，咁咪睇下啲紙皮可以擺喺邊囉， 睇下政府又有幾多地方擺啲紙皮。」   
 我 : 「除咗內地，應該仲有其他東南亞地方會收卦。」   
 婆婆 : 「遲啦，啲回收商長期倚賴內地嘅客仔，啲紙冚扮爛都運晒上去，呢！而家死啦，人哋唔要啦，一鑊撬起啦！ 」   
 我 : 「係喎，九成廢紙都係運返內地喎，慘啦慘啦今次。你哋最受害呀！ 」   
 婆婆 : 「根本啲回收商自己玩晒，啲價錢好似海鮮價咁，又俾上面內地啲老闆食住，上面（內地）點會唔收呀，梗係喺呢到啲回收商傾唔掂數啦，唉！我哋呢啲執垃圾嘅就揸頸就命啦！………」

<figure>
<img src="https://web.archive.org/web/20210919150434im_/https://www.hkcnews.com/news_新聞/hk-discuss/2017/09/拾荒者-貧窮-20170913172047_1c43_large.jpg" alt="">
<figcaption>大部分拾荒者都是沒有議價能力的老人家。</figcaption>
</figure>

當最無議價能力嘅拾荒街坊遇上財雄勢大嘅資本家，大家互不相識，關係卻是緊緊相連，資本家嘅權謀財技，眼中只有利潤同股東，拾荒街坊嘅營營役役，心中只有糊口同生存，兩種不同且極端嘅需要，混雜喺模模糊糊嘅自由市場經濟體系裡，資本家被權勢財利所操控，拾荒者被生存糊口所綑綁，結果，兩者都得不著自由，反而市場成了佢地嘅操控者。

咁作為人民嘅公僕——特區政府又做緊啲咩呢？唔通撥多啲回收基金，俾多啲補貼，同內地傾吓，咁就可以解決問題？但其實最大嘅問題係政府睇環保政策過於短視，冇進行過一個長遠嘅全面規劃，令到本地回收業只停喺收集分類同出口外地嘅功能，連最後一間做再造紙嘅廠都喺幾年前執咗，業界其他嘅回收物料再造又唔成熟，感覺就係唔積極唔鼓勵大家去做呢樣嘢咁。特別係企喺對待最前線嘅拾荒街坊，唔單止冇重視佢哋嘅存在，更要經常以阻街同阻街同阻街嘅罪名擺喺佢地身上，視他們如物件死物一樣驅趕清理，今日到呢個時候，回收業界嘅寒冬期，又有邊個單位會理佢哋？答案係冇…

<figure>
<img src="https://web.archive.org/web/20210919150434im_/https://www.hkcnews.com/news_新聞/hk-discuss/2017/09/全民退休-拾荒者-貧窮-20170913173549_2361_large.jpg" alt="">
<figcaption>多個團體向政府爭取全民退休保障。照片由筆者提供</figcaption>
</figure>

我哋認識好多嘅拾荒長者，佢地有基層，亦有好多本身都有啲積蓄，不過點解佢地仲要執紙皮？換轉你係長者，又唔係好多積蓄，你想唔想每日睇住個薄仔不斷扣數？而家仔女搵得幾多？有幾多個仔女有能力養得起兩老？拾荒唔係帶俾佢地滿足感，係俾佢哋一份尊嚴，無論窮又好，有積蓄嘅都好，至少呢份尊嚴令佢哋覺得自己唔係喺度獻世，仲有工作嘅生存空間，並且為社區作出丁點又重要嘅貢獻。若果掌權者唔想否定長者對呢個地方嘅貢獻，亦唔想有咁多拾荒長者因失業而影響生活，影響埋佢哋嘅健康同心理質素，其實全民退保，係喺整個老化人口盲目追求再創造勞動生產力嘅過程裡， 一個重要嘅補償，呢條支柱唔單止穩住民生，仲能夠穩住本地嘅人心，當樣樣嘢都計住計住嘅時候，人民嘅福祉唔知係唔係掌權者優先考慮嘅部分，但至少需要重新拿來討論，而唔係擱置一旁置之不理，又等五年後交個爛攤子沒完沒了，拖得就拖。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210919150434/https://www.hkcnews.com/aboutus/#subscribe)

---

![博客 | 落區](https://web.archive.org/web/20210919150434im_/https://www.hkcnews.com/uploads/avatars/222b2172-bbab-48e0-88ba-3c7c229d881a.png?556908906)

**博客 | 落區**

【落區】落區是「關懷貧窮學校」帶領參與者學習認識本地貧窮問題，了解基層群體處境，持續與街坊建立關係的行動之一。落區意指要了解基層狀況，首先要進入社區，專欄會分享平日落區與街坊接觸的故事，基層生活的點滴，細看社會貧窮問題，一同反思生活與信仰。「關懷貧窮學校」是基督教機構新福事工協會轄下的部門，負責推動關懷貧窮教育，讓更多人關注本地貧窮問題及加入服侍基層群體的行列。
