---
title: "「堅離地圖」設計師：買樓係超現實　唔想被綁死"
date: "2017-08-23"
last_updated: "2017-08-24 12:29:45"
author: "記者吳婉英"
category: "眾聞"
tags:
  - "樓價"
  - "樓市"
  - "香港樓價"
  - "香港樓市"
  - "堅離地圖"
url: "https://web.archive.org/web/20210705115234/https://www.hkcnews.com/article/6209/%E6%A8%93%E5%83%B9-%E5%A0%85%E9%9B%A2%E5%9C%B0%E5%9C%96-6430/%E3%80%8C%E5%A0%85%E9%9B%A2%E5%9C%B0%E5%9C%96%E3%80%8D%E8%A8%AD%E8%A8%88%E5%B8%AB%EF%BC%9A%E8%B2%B7%E6%A8%93%E4%BF%82%E8%B6%85%E7%8F%BE%E5%AF%A6-%E5%94%94%E6%83%B3%E8%A2%AB%E7%B6%81%E6%AD%BB"
original_url: "https://www.hkcnews.com/article/6209/%E6%A8%93%E5%83%B9-%E5%A0%85%E9%9B%A2%E5%9C%B0%E5%9C%96-6430/%E3%80%8C%E5%A0%85%E9%9B%A2%E5%9C%B0%E5%9C%96%E3%80%8D%E8%A8%AD%E8%A8%88%E5%B8%AB%EF%BC%9A%E8%B2%B7%E6%A8%93%E4%BF%82%E8%B6%85%E7%8F%BE%E5%AF%A6-%E5%94%94%E6%83%B3%E8%A2%AB%E7%B6%81%E6%AD%BB"
---

# 「堅離地圖」設計師：買樓係超現實　唔想被綁死

土地問題，是香港人共同面對的問題。樓價愈升愈高，始終供不應求。劏房、納米樓有市有價，新盤見「天價」再現「癲價」，同樣被一掃而空。

美國研究機構 Demographia最新公布的 [住宅可負擔程度調查（Demographia International Housing Affordability Survey）](https://web.archive.org/web/20210705115234/http://demographia.com/dhi.pdf) 指，香港樓價是平均家庭入息的18.1倍。「富二代」劉鳴煒說「睇少啲戲、去少啲日本」其實還未夠，實情是一整個普通家庭要不吃不喝18.1年，才買得起一個單位。

<figure>
<img src="https://web.archive.org/web/20210705115234im_/https://www.hkcnews.com/news_新聞/hk-discuss/2017/08/堅離地圖-樓巿-20170818181651_70f9_large.jpg" alt="">
<figcaption>荃灣的「海之戀·愛炫美」共提供1,436伙，平均呎價逾1.5萬元。何君健攝</figcaption>
</figure>

三名讀設計出身的80後未婚港青Freddie、Jason、Alex，去年初共同創立設計工作室「Y714」，埋首度橋搞第一個大project時，大家不約而同想到這個瘋狂的樓市，從而設計及製作出 [「堅離地圖」項目](https://web.archive.org/web/20210705115234/https://www.hkcnews.com/kennedy-map/) （簡介片段如下）。「喺香港，樓價係任何時間、任何人都有關係，社會離唔開呢個話題。」


{{< video src="//web.archive.org/web/20210705115234if_/https://www.youtube.com/embed/f9cMxMIDu44" >}}


三人製作 [「堅離地圖」](https://web.archive.org/web/20210705115234/https://www.hkcnews.com/kennedy-map/) ，從中原數據、美聯物業等多個房地產網資訊網，搜羅全港逾150個主要屋苑的單位面積、平均呎價、地理位置、交通配套等公開資料，製作成互動樓市地圖。希望讀者可從資料庫掌握實用資料，過程中也可以看到買樓可以有幾「離地」。

讀者可以輸入每月入息，即時一覽買得起（貼地）或買不起（離地）的屋苑單位。讀者可按地圖上的標示，觀看樓盤的呎價、座數、單位數量、樓齡、設施、與鄰近港鐵站的步行距離等資料，同時可以在右邊的選項板，選取其他面積的單位，或調較每月供款額、供款佔入息比率、供款年期，即時取得相應的供款額或年期。此外，讀者可按樓齡、發展商、與鄰近港鐵站的步行距離作篩選屋苑，或自行輸入屋苑名稱，搜尋樓盤資料。

<figure>
<img src="https://web.archive.org/web/20210705115234im_/https://www.hkcnews.com/news_新聞/hk-discuss/2017/08/堅離地圖-20170817212050_1733_large.jpg" alt="">
<figcaption>堅離地圖</figcaption>
</figure>

三人都覺得樓與人有切身關係，偏偏他們都沒有置業的打算，一直與家人同住。Freddie直指，現時買樓根本是「超現實」。Jason則淡然道出心聲：「買樓呢件事，對我嚟講都幾遠，好似你唔會小學就諗大學讀咩科，你唔會諗死咗用咩棺木咁，就係遠到咁。」

Alex反問：「要做係要做到，但你想唔想你嘅人生係咁樣行？如果要用一世去供一層樓，用你最後生、最有力嘅25年，就係為咗要供樓？可能你唔可以轉工，因為你唔知會唔會搵到一份同而家一樣人工嘅工，你就為咗供樓而被綁死咗。」

很多香港人苦苦追逐一個「上車夢」，但三子心裡有數，不甘做西西弗斯。 三人是理工大學Multimedia Design and Technology 高級文憑課程的同屆同學，讀書時已經常組隊做project，合作無間。兩年的課程畢業後，Jason、Freddie分別去了美國和英國，Alex則留守香港， 三人各自升學、工作，但幾年來一直保持聯絡。直到Jason和Freddie先後回港，三人再次聚首，醞釀起合組工作室的念頭，主要想建立一個平台，讓他們在工作以外，做一些大家真正感興趣的項目。工作室取名「Y714」，代表理大Y座7樓14室，就是他們昔日一起捱通宵趕功課的課室。

<figure>
<img src="https://web.archive.org/web/20210705115234im_/https://www.hkcnews.com/news_新聞/hk-discuss/2017/08/堅離地圖-20170817211153_c772_large.jpg" alt="">
<figcaption>Y714團隊成員，(左至右)  Freddie、Jason、Alex，在他們於新蒲崗工廈的co-working space接受眾新聞訪問。何君健攝</figcaption>
</figure>

在香港，很多大人被供樓扼殺人生，很多小朋友被考試扼殺興趣。Freddie、Jason和Alex都坦言，他們是比較幸運的一群，由細到大都沒有受過什麼家庭壓力，小時候可以自由發展興趣，畢業後也可無後顧之憂地做自己喜歡的工作。

三人都是自幼稚園、小學就開始在琴行或畫室學畫畫，到升上中學都不曾放下畫筆。「眾人眼光都係覺得呢啲（術科）唔係好等使，喺我身上係（升學）入場券。我成個會考成績，最高分係Art，有B，同其他科加加埋埋，我就夠分升中六。掉番轉咁諗，Art係好有用。」Alex憶述11年前的放榜日，印象已經非常模糊，就連成績表上有多少分都說不出來，只記得決定性的幾分，來自別人不重視的一科。

Freddie則提到，自己曾經偏重讀書，忽略畫畫，回想起倒有點遺憾。「我嗰時係被影響，覺得一定要讀書叻，然後入大學，畢業出嚟打份好工，結婚生仔咁啦。Art最後考出嚟非常麻麻，因為冇擺時間落去。而家諗起會覺得，其實當時唔使咁樣。」他續稱，當他獨自到英國升學及工作，有一段時間回首自身，反而羨慕一些讀書不成的同學，「佢哋一直畫畫，然後去考IVE，出嚟做啲好興趣嘅嘢。」

他們始終沒有走得太遠，往後升學都選擇與藝術及設計相關的課程，Freddie和Jason現為網站設計及程式員，主要靠freelance接項目維持生計，Alex則有全職的平面設計工作。他們說，做全職工作的話，月入只有1萬多元，做freelance則「只能養得起自己」。

<figure>
<img src="https://web.archive.org/web/20210705115234im_/https://www.hkcnews.com/news_新聞/hk-discuss/2017/05/樓市-20170502034917_2f9c_large.jpg" alt="">
<figcaption>香港地，寸金尺土。資料圖片</figcaption>
</figure>

「香港freelance designer係食豬頭骨。」Jason指，客人往往是預算不多，或者找不到願意接job的公司，才找上freelance designer。Alex續稱，曾經有朋友的朋友請他設計logo，預算是300元，令他非常無奈。「呢個價錢……我都唔知點形容，你唔可以攞淘寶5蚊logo嚟比。我諗香港普遍嘅人唔知道設計值幾多錢，尤其是平面設計，因為而家啲software太容易學，大家都覺得識用software就係識設計。」

他提到，香港一直缺乏美學教育，近年台灣有多名設計師、插畫家意識到問題，故特別重新設計了一批小學教科書，免費發放給約二千學生，希望培養台灣的小孩美學觸覺。「美學教育要由細培養，唔係突然間去到中學就識咗。以香港嚟講，就更加冇可能，一上中學就要應付一個公開考試，會影響你人生，當下你可能會咁諗、屋企人可能咁諗。（美學教育）呢啲所謂冇咁『等使』嘅嘢，就會被忽略。但呢啲係你每日瞓醒、張開眼之後就存在，譬如究竟支牙刷好唔好刷，係可以（同生活）好有關係。或者你見到嘅嘢係咪靚啲、係咪容易啲睇得明白，係好有用，好有影響（生活）。喺香港，呢方面比較被忽略，少人注意。」

Alex坦言，相信設計及電腦programming的價值，他們也希望Y714的互動設計（interactive infographic），可以為社會帶來新的視覺，去了解複雜的事物。

<figure>
<img src="https://web.archive.org/web/20210705115234im_/https://www.hkcnews.com/news_新聞/hk-discuss/2017/08/樓巿-堅離地圖-20170818181716_2be1_large.jpg" alt="">
<figcaption>置業，是港人遙不可及的夢。何君健攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210705115234/https://www.hkcnews.com/aboutus/#subscribe)
