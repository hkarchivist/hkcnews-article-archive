---
title: "少時候卡通片中虛構的情節，長大後都慢慢成真了！"
date: "2017-09-12"
last_updated: "2017-09-12 19:00:10"
author: "讀者來論"
category: "眾說"
tags:
  - "鄭志剛"
  - "VR"
  - "virtual reality"
  - "電競"
url: "https://web.archive.org/web/20210712011310/https://www.hkcnews.com/article/6851/%E9%9B%BB%E7%AB%B6-vr-%E9%84%AD%E5%BF%97%E5%89%9B-6851/%E5%B0%91%E6%99%82%E5%80%99%E5%8D%A1%E9%80%9A%E7%89%87%E4%B8%AD%E8%99%9B%E6%A7%8B%E7%9A%84%E6%83%85%E7%AF%80%EF%BC%8C%E9%95%B7%E5%A4%A7%E5%BE%8C%E9%83%BD%E6%85%A2%E6%85%A2%E6%88%90%E7%9C%9F%E4%BA%86%EF%BC%81-"
original_url: "https://www.hkcnews.com/article/6851/%E9%9B%BB%E7%AB%B6-vr-%E9%84%AD%E5%BF%97%E5%89%9B-6851/%E5%B0%91%E6%99%82%E5%80%99%E5%8D%A1%E9%80%9A%E7%89%87%E4%B8%AD%E8%99%9B%E6%A7%8B%E7%9A%84%E6%83%85%E7%AF%80%EF%BC%8C%E9%95%B7%E5%A4%A7%E5%BE%8C%E9%83%BD%E6%85%A2%E6%85%A2%E6%88%90%E7%9C%9F%E4%BA%86%EF%BC%81-"
---

# 少時候卡通片中虛構的情節，長大後都慢慢成真了！

【撰文：柳臣】

唔知道大家第一次經歷「遺憾」呢兩個字係幾時呢？柳臣細個嘅時候，第一次體會到遺憾呢兩個字，就係發現現實中嘅遊戲王卡係召喚唔到黑魔導女孩出嚟。當然，之後我亦都慢慢發現咗，爆旋陀螺只可以喺個煎鍋咁大嘅膠盤度玩、超速搖搖其實好難對戰、洛克人只能夠喺部gameboy入面橫向射子彈。「俾細路玩吓姐！」一句話令玩變咗一樣不入流嘅玩意，所謂玩都玩得唔認真。雖然玩有玩具嘅市場，但係卻一直冇咩人去鑽研，大家都只會當嗰啲係一啲虛構唔現實嘅情節，無人肯投資。

<figure>
<img src="https://web.archive.org/web/20210712011310im_/https://www.hkcnews.com/news_新聞/hk-discuss/2017/09/移動電競-電子遊戲-電競-20170912182706_28f1_large.jpg" alt="">
<figcaption>黑魔導女孩</figcaption>
</figure>

你試諗吓，如果你話要起一個體育館咁大嘅對戰場地，要嚟玩寵物小精靈對戰，我相信個個都會覺得你癲咗。大人無非就係諗個樣嘢賺唔賺錢，但係多人玩就自然有錢賺。你話玩賺唔到錢，你唔諗下呢個世界會打機嘅人多定會踢波嘅人多？手上有高爾夫球棍嘅人多定手上有手機嘅人多？ 新世界第三代接班人鄭志剛同英雄互娛簽咗十年嘅合作計劃，會係香港同多個城市起電子競技館同VR館，可見鄭志剛係真心想發展移動電競。其實你只要諗吓，你過去一年花咗幾多錢係體育上（唔計買馬賭波喎！），而你身邊嘅後生仔又花咗幾多錢係抽蛋抽石身上，你就會好易睇得到，「玩」已經唔係講玩咁簡單。有遠見嘅後生仔先至掌握住未來嘅財路。

<figure>
<img src="https://web.archive.org/web/20210712011310im_/https://www.hkcnews.com/news_新聞/hk-discuss/2017/09/鄭志剛-移動電競-K11-20170912182620_29ee_large.jpg" alt="">
<figcaption>新世界發展副主席鄭志剛 （左）日前在上海宣布，旗下K11與「英雄互娛」簽訂十年合作計劃，在香港和內地發掘電競商機。右為英雄互娛創始人應書嶺。</figcaption>
</figure>

偏偏啲人嘅目光就係咁狹窄，覺得個樣嘢賺唔到錢嘅時候就話你「廢青！淨係識做埋曬啲無用嘢！嘥時間！」無論打機、畫漫畫、寫文一樣會被大人不屑。但係當佢地開始睇到個樣嘢有錢賺，佢地又拉不下臉皮認錯，仍然要踩多兩腳：「有咩前途啊？ 我睇你好得幾耐！」幸好世界不是圍著這群失敗者轉， 一成不變的人都會被淘汰一空。鄭志剛今次將電競引入上海K11， 正正係睇準「新世界」既步伐，率先打破傳統枷鎖，同國際接軌。鄭志剛好清楚電競嘅商機唔會比運動細，喺外國講緊電競每年有將近85億港元嘅極龐大市場。淨係講之前Dota 2嘅國際邀請賽，獎金已經超過1.6億港元。偏偏一眾因循守舊嘅大公司依然故步自封，情願抱殘守缺， 對呢塊肥肉視若無睹。當全球都將焦點放到電競身上嘅時候，點解香港到今日仲係咁落後其他國家咁多，遲遲唔肯開始發展電競產業呢？

隨住VR同網絡嘅發達，未來電競只會變得越嚟越生活化。尤其係鄭志剛發展移動電競之後更加會大大方便咗一般人參與其中。到時人人攞住一部手機，就好似攞住一部數碼暴龍機，或者遊戲王決鬥盤咁。只係到時遊戲唔再只限於遊戲機入面，倘大的對戰場館、成千上萬的觀眾在歡呼喝采、職業的選手和專業的評判、華麗而刺激的戰鬥在科技之下完美呈現、為了競逐勝者無上的榮耀，少時候卡通片中虛構的情節，長大後都慢慢成真了！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712011310/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210712011310im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
