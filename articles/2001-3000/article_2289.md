---
title: "拍拍手葉劉"
date: "2017-03-02"
author: "撐久硬淨"
category: "眾說"
tags:
  - "葉劉淑儀"
  - "葉劉"
  - "Regina IP"
  - "葉太"
url: "https://web.archive.org/web/20210701082524/https://www.hkcnews.com/article/2289/regina-ip"
original_url: "https://www.hkcnews.com/article/2289/regina-ip"
---

# 拍拍手葉劉

十幾年冇再賭馬，聽聞曾志偉最近中咗條二千蚊過關飛， 贏咗一千六百萬，昨晚回港忍唔住去買返場馬， 結果由馬房到騎師至馬匹一無所知，同盲買無乜分別。

昨夜戰績平平，得啖笑。沙田泥地利放頭，第七場千二米1號心花怒放從頭放到尾死頂奪冠，2號公証揚鳴轉彎ball out入直路死追得第二，如果條直路長多50米，撐久硬張單win 2號飛就有得分矣。撐久硬後生時牙擦擦鍾意買放頭馬，前段跑贏你最後也跑贏你你吹咩？不過放頭馬從開始就是全場焦點，最忌衰收尾，轉彎入直路俾人地一個個趕上，何等悲哀？ 撐久硬如今獨愛後追馬，人生經驗開始賴得嘢夠多，發現低調從後趕上更讓人歎為觀止，趕不上也不會挨罵也。

講開放頭馬，最記得安廄隻冇窮人，由牌仔鄭雨滇策騎，短途一千二，一放到底，搶唔到第一都搶到第三，搶唔到第三都曾經威過前段，最少俾你見到佢全力策騎， 真係搏殺格。

<figure>
<img src="https://web.archive.org/web/20210701082524im_/https://www.hkcnews.com/news_新聞/hk-discuss/2017/03/特首選戰-新民黨-葉劉淑儀-20170302161253_24fd_large.jpg" alt="">
<figcaption>筆者認為，葉劉是近年最失敗的政治放頭馬。</figcaption>
</figure>

葉劉可謂近年最失敗的政治放頭馬。在老懞懂麾下企圖橫行廿三條，藐咀掃把頭一副悍吏模樣，搞到問責丟官灰頭土臉遠走他方留學去也，返黎換咗個頭，革面不洗心，更是決心上位，處處可見這是個一定要贏嘅tough woman，硬嘢嚟！今年，撐久硬更逐步發現呢個可能係香港最decent嘅政務官。無嘢架，simple and naïve，上頭要做乜佢認為理所當然，然後照同你講照計劃做之嘛，你可能唔認同佢同佢後面的強大勢力，但不能否定佢嘅誠實透明喎。

尤其當呀林鄭陰陰咀話廿三條可以唔駛咁急，而好打得嘅薯片叔卻說要就廿三條盡快立法，呢個時候，與其聽D無間道在中間花言巧語唔知可以信得邊個，不如問下傻強到底什麼一回事比較清楚啦。

講真，今天香港有冇廿三條已經不重要。香港警察罷工，大陸公安過嚟OT，已成默契，站在老闆立場，人工連交通費加埋都便宜很多，而且快靚正忠心高效率。再睇下香港D監獄背山面海風涼水冷，假如統一統籌為可發展民用住宅地，政府起個靚標賣地又可大賺一筆，D犯搬去二線坐監得啦，這樣更有利香港繁榮，豪宅樓價穩定…

葉劉入唔到閘，失君心卻挽回不少人心，期望每次選特首都見到佢， 而且一次比一次進步。這也算是我地香港打不死精神之一也。

有D人雖然你睇佢唔順眼，但還是會有點佩服，咁唔得咩？(第22集)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210701082524/https://www.hkcnews.com/aboutus/#subscribe)

---

![博客 | 撐久硬淨](https://web.archive.org/web/20210701082524im_/https://www.hkcnews.com/uploads/avatars/67fbe415-7e6f-4e9a-b1be-1109d13ec660.png?1551442189)

**博客 | 撐久硬淨**

【撐久硬淨・撐硬】末代打工仔，堅守撐、久、硬、淨四大原則。遊走港台媒體界、廣告界、各產業界，見盡吹牛拍馬陰險古惑，仲未死得。你吹得我脹咩？
