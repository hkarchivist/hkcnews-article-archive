---
title: "只敢和兒子坐巴士"
date: "2017-03-07"
last_updated: "2017-03-07 17:45:42"
author: "譚蕙芸"
category: "眾說"
tags:
  - "智障"
  - "牙科保健"
url: "https://web.archive.org/web/20170323055552/https://www.hkcnews.com/article/2387/%E5%8F%AA%E6%95%A2%E5%92%8C%E5%85%92%E5%AD%90%E5%9D%90%E5%B7%B4%E5%A3%AB"
original_url: "https://www.hkcnews.com/article/2387/%E5%8F%AA%E6%95%A2%E5%92%8C%E5%85%92%E5%AD%90%E5%9D%90%E5%B7%B4%E5%A3%AB"
---

# 只敢和兒子坐巴士

朝早跑步後回家準備上班，收音機傳來一把中年女士的聲音。她說，兒子以前那棚牙很醜，三尖八角。「我不敢帶他坐地鐵，因為會面對面，他的嘴就對著別人的臉，那些斯文靚女就會好像見到怪物，雞飛狗走，逃到老遠，那時整個車廂都只得我和他。」噢，好容易明白，她兒子嚴重智障的，今年已四十一歲。早陣子傳來一宗很小的新聞， [政府過去四年給智障人士的牙科保健計劃](https://web.archive.org/web/20170323055552/https://www.facebook.com/fernandochiuhungcheung/posts/10153129190010721) ，不過二千萬撥款，要暫停了。

如此令人痛心的畫面，這位母親應該習以為常，說來的語調沒有悲情，好像在述說別人的事一樣平淡。「所以我哋只會搭巴士，巴士別人只看到他的背脊。」

後來這位名叫蘇太的婦人，帶兒子整好了棚牙，整個人生一百八十度轉變：「棚牙靚咗之後，除咗可以搭地鐵，在街上陌生人問路，竟會問他不問我。和親戚朋友出來食飯，以前啲人當睇唔到佢，佢好似一個死物咁，現在會走去佢面前同佢傾兩句，當佢正常人。所以智障兒的牙齒，醫好咗，唔止解決了牙患，係解決我哋個心痛。」

他兒子以前晚上常牙痛，讓蘇太連續幾天晚上不能睡，要安慰兒子。其他牙醫會奚落這些智障兒，蘇太說，智障人士情緒不好，必須要有專門替他們做牙的團隊，有經驗，會逗智障朋友的開心。她記得這個計劃的牙醫很有愛心，兒子的牙很難搞，一次又一次派最好的醫生替他們解困。蘇太說，現在兒子每次路經牙科中心，都會開心得像回家一樣，微微嘴笑，而不會害怕。   
 呢個節目係「千禧年代」，之後有聽眾打電話入來，說，政府打官司，隨便幾千萬扔落去。我心入面諗，我剛納了很多稅，點解連咁弱勢嘅人嘅牙科保健，我地都畀唔起？然後，又有啲人話七七七萬捐畀乜乜乜。

雖然我趕住番工，但我同自己講，一定要將呢件事寫出嚟。記者朋友，請你們幫幫手，做多啲報道，畀啲壓力呢個政府。

---

![博客 | 譚蕙芸](https://web.archive.org/web/20170323055552im_/https://www.hkcnews.com/uploads/avatars/d4dee29d-eb88-4d46-83a4-a3b826da5c02.png?753585409)

**博客 | 譚蕙芸**

【譚蕙芸・芸芸眾生】少女時代曾於北美洲留學主修電影和心理學，回港後於大學鑽研影星周潤發在港人心目中形象，之後變身記者遊走於報館和電視台，現於大學教書，滿腦子是怪念頭，始終相信文字的魔力。
