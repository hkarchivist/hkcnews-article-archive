---
title: "有咁嘅老細真係唔識笑"
date: "2017-03-15"
author: "假才子"
category: "眾說"
tags:
  - "特首選戰"
  - "林鄭月娥"
  - "林鄭"
  - "Carrie Lam"
  - "政務司司長"
  - "政務司"
  - "Chief Secretary for Administration"
  - "Chief Secretary"
  - "曾俊華"
  - "John Tsang"
  - "財政司司長"
  - "財政司"
  - "羅永聰"
  - "電視辯論"
url: "https://web.archive.org/web/20170326055422/https://www.hkcnews.com/article/2616/%E6%9C%89%E5%92%81%E5%98%85%E8%80%81%E7%B4%B0%E7%9C%9F%E4%BF%82%E5%94%94%E8%AD%98%E7%AC%91"
original_url: "https://www.hkcnews.com/article/2616/%E6%9C%89%E5%92%81%E5%98%85%E8%80%81%E7%B4%B0%E7%9C%9F%E4%BF%82%E5%94%94%E8%AD%98%E7%AC%91"
---

# 有咁嘅老細真係唔識笑

林鄭昨晚全場維持一模一樣嘅笑容。但如果我係佢下屬，睇完成場真係唔識笑。唔係講佢嘅整體表現，係佢做上司嘅態度。

<figure>
<img src="https://web.archive.org/web/20170326055422im_/https://www.hkcnews.com/news_新聞/hk-discuss/2017/03/林鄭月娥-特首選戰-電視辯論-20170315122849_12ae_large.jpg" alt="">
</figure>

首先，佢公開讚對手曾俊華嘅助理羅永聰做得好，甚至笑話「有人叫我不如請阿聰啦」(類似意思)。嘩，我係佢手下嘅話仲駛見人？仲出得嚟行？

然後佢又話自己冇駛錢請助理，但立即就有傳媒 fact check 佢明明就有請過政治助理，前記者張秀麗。我唔知佢係扮唔知定唔記得。扮唔知，就佢係「大話娥」。唔記得呢，高官政治助理係高官自己請嘅，妳請過咩人做野，咩人為妳做過野，同過咩人共事，妳乜都唔記得？即係妳眼中冇班o靚啦？

跟住，佢又猛寸鬍鬚「好得閒」所以可以返工上 fb 和民望高，又話自己好忙冇時間上 fb 和學習同市民溝通云云。嘩！妳做三十幾年官都未學同市民溝通架？外國高官嘅話唔好話同市民溝通，上 fb 上 twitter 上 IG 通通都係基本嘢囉。

仲有，話人返工得閒，潛台詞就係話人懶啦，即係佢又係果d認為上 fb 就係懶人廢青果類老細。甚至仲衰，因為你識同人溝通又係懶人廢青，人緣好又係懶人廢青，準時放工又係懶人廢青，甚至可能放 lunch 出街食又係懶人廢青。

難怪有人話，鬍鬚同葉劉都有一堆前下屬公務員幫，林鄭身邊就幾乎冇。「妳睇下自己啦」。「這是錢買不到的團隊。」「這是錢買不到的團隊。」

<figure>
<img src="https://web.archive.org/web/20170326055422im_/https://www.hkcnews.com/news_新聞/hk-discuss/2017/03/財政司司長-羅永聰-特首選戰-20170315123412_fbde_large.jpg" alt="">
<figcaption>昨晚電視辯論後，曾俊華喺競選Facebook貼出這張團體照，並留言「這是錢買不到的團隊。」右邊第一位就係連林鄭都大讚嘅助理羅永聰。</figcaption>
</figure>

By the way 佢又引「果個民調」話自己民望贏wor，咁佢到底係 underdog 定民望高架，夾下口供得唔得？

---

![博客 | 假才子](https://web.archive.org/web/20170326055422im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
