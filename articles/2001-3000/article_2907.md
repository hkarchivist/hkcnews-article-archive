---
title: "胡官：以後有緣，江湖再會！"
date: "2017-03-26"
last_updated: "2017-03-27 15:33:44"
author: "讀者來論"
category: "眾說"
tags:
  - "胡國興"
  - "Woo Kwok-hin"
url: "https://web.archive.org/web/20210712004234/https://www.hkcnews.com/article/2907/%E8%83%A1%E5%AE%98%EF%BC%9A%E4%BB%A5%E5%BE%8C%E6%9C%89%E7%B7%A3%EF%BC%8C%E6%B1%9F%E6%B9%96%E5%86%8D%E6%9C%83%EF%BC%81"
original_url: "https://www.hkcnews.com/article/2907/%E8%83%A1%E5%AE%98%EF%BC%9A%E4%BB%A5%E5%BE%8C%E6%9C%89%E7%B7%A3%EF%BC%8C%E6%B1%9F%E6%B9%96%E5%86%8D%E6%9C%83%EF%BC%81"
---

# 胡官：以後有緣，江湖再會！

以下是胡官在街頭見記發表演說全文：

我誠心祝願林鄭月娥新特首，未來五年，做到佢講嘅放下成見、與眾同行。   
 （我誠心祝願曾俊華新特首，未來五年，做到佢講嘅團結香港人，重建信任。）

以前做法官，我慣咗做球證。今次落場踢前鋒，要多謝家人，同競選團隊支持。我地人少少，但係好有隊形。尤其要多謝我太太，每次被人鬆肘，都有佢錫番我。

我唔在乎第日，人地記得我D乜野；我好在乎要記住，每一個我係參選路上遇上嘅香港人。

我參選第一個階段的目的係ABC，已經做到。

第二階段要睇以後，我提重啟政改、22條立法、全民退保，如果最終有民意支持落實，我就超額完成。

最後我有D 心底話，特別想同各位年青記者朋友講。你地好鐘意問我：有無後悔，有無失望，覺唔覺得唔公平？我相信呢D問題，反映到好多香港人而家嘅受壓抑嘅心理狀況。

我希望我呢個71歲香港人，「不含糊、不閃避」；「有話直講，一往直前」嘅態度，可以多多少少為社會，作出積極嘅示範作用。

我好鐘意我長大嘅地方－－榕樹頭。個度有生咗長鬚嘅大榕樹，佢地每一棵都曾經係一粒小種籽。不過，每一粒小種籽都能夠堅守自己嘅小陣地，幾十年後無人再可以動搖佢地。

我希望你同我，都會堅守自己嘅小陣地，係陽光之下努力，為生命嘅理想堅持。

以後有緣，江湖再會！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712004234/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210712004234im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
