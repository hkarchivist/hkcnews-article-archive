---
title: "不與「柒柒柒」同行　卻要堅定前行"
date: "2017-03-26"
author: "王亞樵"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "777"
  - "柒柒柒"
url: "https://web.archive.org/web/20210628172734/https://www.hkcnews.com/article/2912/%E4%B8%8D%E8%88%87%E3%80%8C%E6%9F%92%E6%9F%92%E6%9F%92%E3%80%8D%E5%90%8C%E8%A1%8C-%E5%8D%BB%E8%A6%81%E5%A0%85%E5%AE%9A%E5%89%8D%E8%A1%8C"
original_url: "https://www.hkcnews.com/article/2912/%E4%B8%8D%E8%88%87%E3%80%8C%E6%9F%92%E6%9F%92%E6%9F%92%E3%80%8D%E5%90%8C%E8%A1%8C-%E5%8D%BB%E8%A6%81%E5%A0%85%E5%AE%9A%E5%89%8D%E8%A1%8C"
---

# 不與「柒柒柒」同行　卻要堅定前行

<figure>
<img src="https://web.archive.org/web/20210628172734im_/https://www.hkcnews.com/news_新聞/hk-discuss/2017/03/777-政務司司長-柒柒柒-20170326154755_1ae6_large.png" alt="">
</figure>

天意，真係天意。以為幫奶媽谷票高過689就唔會俾人笑 ? Sorry，整個「777」你嘆，真係夾都無咁橋。原來阿爺雖可以控制賽果，卻控制不了上帝的心思。

奶媽與柒有緣，未來香港會否繼續柒多五年不得而知，但擺在眼前的是，這位香港第一位女特首，甫上任即要面對零蜜月期的現實。

還是誠哥有智慧，今日簡單幾句說話，已道盡不少香港人此刻心情 :

## 「今日唔會講嘢」

大家都明白，鬍鬚及一眾香港人集氣，是希望創造奇蹟。但現實歸現實，眼看鬍鬚以超過一半票數落敗，連400票都過唔到，除了無奈還能說甚麼 ?

至於那些受盡委屈，被逼歸邊含淚投奶媽的建制選委，就算在會場或對著鏡頭如何擠出笑臉，相信夜半無人時，他們也會唏噓嘆息，沉默無語。

所以「今日唔會講嘢」，是我們的最佳寫照，保持沉默既是無聲抗議，也讓大家好好靜思未來。

## 「你哋唔應該問我」

誠哥作為「超人」，理應運籌帷握，對很多事都有想法及答案。但當被問到奶媽當選對社會有甚麼影響時，他竟回應「你哋唔應該問我」，可見誠哥對此也心中無底，說白點，就是對奶媽執政沒有信心。細心想想，既然對新特首沒信心，那麼香港的未來的確是「你哋唔應該問我」，唔應該問誠哥，更唔應該問奶媽，而是要問自我們，問自己，未來關鍵的五年，我們除了吃喝拉睡為生活搵食外，還可以怎樣 ? 我們可否自發地為社會做多點事，「自己香港自己救」 ？

## 香港人，要為自己開路

隨著回歸以來最醜陋的特首選舉已成定局，奶媽要開始找數給西環，回報大量的政治酬庸予各方「友好」，加上一大堆積壓的政治及社會問題要處理，未來五年其施政必定舉步為艱。上帝賦予她「777」外號、誠哥的金句啟示錄，種種都預示著香港亂世已揭開序章。面對一個熟悉官僚制度的進化版689，熱血與勇武已不再是明智之舉，我們要「由下而上」，從社區、輿論、網絡等層面，整合各方力量，與高壓政權鬥智鬥力，我們可以選擇不與奶媽「同行」，卻需要堅定「前行」，為香港也為自己，行出一條新路。

最後，筆者雖然並非支持胡官，但也欣賞其鬥志，他真的與葉劉一樣，戰至最後一刻，其敗選宣言也令人感動。

**「我希望我呢個71歲香港人，「不含糊、不閃避」；「有話直講，一往直前」嘅態度，可以多多少少為社會，作出積極嘅示範作用。**

**我好鐘意我長大嘅地方－－榕樹頭。個度有生咗長鬚嘅大榕樹，佢地每一棵都曾經係一粒小種籽。不過，每一粒小種籽都能夠堅守自己嘅小陣地，幾十年後無人再可以動搖佢地。**

**我希望你同我，都會堅守自己嘅小陣地，係陽光之下努力，為生命嘅理想堅持。」**

今晚我也會去榕樹頭，感受一下這股靈氣，明天重新出發，再次上路。

各位朋友，江湖再見。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628172734/https://www.hkcnews.com/aboutus/#subscribe)

---

![博客 | 王亞樵](https://web.archive.org/web/20210628172734im_/https://www.hkcnews.com/uploads/avatars/49bae310-1bbd-43af-bfea-d4f3d89d2594.png?1193059746)

**博客 | 王亞樵**

【王亞樵・異話筆說】新界居民，鄉事異類，不做土豪，不怕劣紳。手執筆桿子，道出社會事。
