---
title: "同工運大佬挪威比，香港一啲唔失禮！——寫於8月5日大罷工前夕"
date: "2019-08-05"
author: "骷髏小姐在挪威"
category: "眾說"
tags:
  - "挪威"
  - "挪威王國"
  - "反送中三罷"
  - "85罷工罷市"
url: "https://web.archive.org/web/20211028104413/https://www.hkcnews.com/article/22633/85%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-22633/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD8%EF%BF%BD%EF%BF%BD%EF%BF%BD5%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/22633/85%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-22633/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD8%EF%BF%BD%EF%BF%BD%EF%BF%BD5%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 同工運大佬挪威比，香港一啲唔失禮！——寫於8月5日大罷工前夕

8月5日香港大罷工，關鍵一役，大家都屏息以待，結果未知，但表態會罷工嘅企業同員工，雨後春筍，可審慎樂觀，唔單止，其實香港人好鬼勁，同工運大佬挪威比，一啲唔失禮！點解？行咗漂亮嘅第一步，如未能成功爭取政府回應，係咪有下一波？係咪人要多嘅大罷工，先有勝算？

<figure>
<img src="https://web.archive.org/web/20211028104413im_/https://www.hkcnews.com/news_新聞/hk-discuss/2019/08/逆權運動-83油尖旺衝突-20190805012043_2dbf_large.jpg" alt="">
<figcaption>周滿鏗攝</figcaption>
</figure>

### 同工運一哥挪威比，香港一啲唔失禮

同北歐其他國家一樣，挪威嘅工運歷史悠久，集體談判成績亮麗，係工運大佬，而工會組織，係一個要素。挪威工會嘅組織，有多個層次 ：   
 •       個別公司嘅工會   
 •       個別行業嘅工會   
 •       地區行業工會   
 •       全國行業工會   
 •       全國總工會組織：呢個比較特別，因為有啲界別，睇落彼此雖關連唔高，但薪酬接近，好多時訴求亦接近，為咗更有力量去集體談判，所以行埋，出現咗呢啲全國跨界別總工會組織，挪威有4個呢啲總工會：

**(1) LO：最大工會，120年歷史，會員90萬，主要係公務員**   
 **(2) Unio ：會員主要係教師、護士等**   
 **(3) YS：會員主要係行政人員、技術人員等**   
 **(4) Akademik：會員有高等教育背景，如醫生、律師、牙醫等**

每年春季，四大工會就同政府集體談判，提出訴求，如果談判膠著／破裂，工會就會罷工，有需要罷工會升級。   
   
 挪威人口約500萬，就業人口約270萬，四大工會會員人數近170萬（2019），即係工會會員佔就業人口62.2%，每10個僱員就6個係工會會員，同挪威比，香港係BB，冇大台，冇銀彈支持罷工嘅工會，但大罷工前動員嘅人數同聲勢，一啲唔失禮。更加重要係，有唔少年青人喺地鐵做人肉宣傳，喺街頭跪下求市民參加罷工，年青人嘅單純，年青人愛香港嘅丹心，勁派洋蔥，不過，大家都係自己人，唔使跪架；所以，喺人人自費、動員方法百花齊放、道德情操等等，我哋贏挪威幾條街！

講番8月5日，大罷工，係咪人多，先有勝算？

### **大罷工，係咪人多先有勝算？**

8月5日大罷工 ，罷工人數的確重要，係顯示冇大台下香港人力量嘅表現，但如果8月5日未能成功爭取政府回應訴求，係咪繼續大罷工浪潮？咁係咪罷工人數多，先有勝算？   
   
 睇番挪威2010年大罷工(表1)，四大工會會員170萬，參加罷工人數只係4萬幾，唔係好多，但仍成功爭取。

<figure>
<img src="https://web.archive.org/web/20211028104413im_/https://www.hkcnews.com/news_新聞/hk-discuss/2019/08/挪威-工會-罷工-20190805020549_74a2_large.png" alt="">
</figure>

再睇真啲，學校係重點罷工機構，關鍵嘅教師屬UniO工會，教師會員94,191，但罷工嘅教師護士職員，加埋先係17,400人！即罷工人數唔使好多，人數只係成功嘅其中一個因素，挪威2010年大罷工，四大工會唔係靠人多，係靠策略：

**1) 唔係四大工會所有會員都罷** ，只係揀對手死穴嘅關鍵界別／機構罷   
 2010年關鍵界別係：學校、托兒所、老人院   
 **2) 唔係所有城市嘅學校、托兒所、老人院都罷** ，只係揀關鍵城市罷   
 **3) 喺罷工城市，唔係所有嘅學校、托兒所、老人院都罷** ，只係揀關鍵嘅學校、托兒所、老人院罷   
 **4) 喺罷工嘅學校、托兒所、老人院，唔係所有工會會員都罷** ，只係每間揀關鍵人數罷

如談判膠著／破裂，就逐步升級。   
 挪威2010年大罷工致勝，係搵出關鍵界別，仲有地區、機構同人數分佈；喺微觀嘅企業層面，要搵牽一髮動全身嘅關鍵部門，本小利大。不過，罷工漫漫長路，即使得天獨厚嘅挪威，都有唔少徒勞無功嘅時候。   
   
 今次反送中運動，至今香港人表現卓越，如有罷工浪潮，相信會一浪接一浪越嚟越出色。退一萬步，即使呢個涼薄邪惡政府唔回應，至少可令勇武年青人抖抖，仲有，喺過程中，可結連跨世代、跨政治光譜、跨界別、跨區、跨社經背景嘅香港人，令本來已經好團結嘅香港人更團結，組織能力將更強大，將有驚人能量，工運將譜新章，單係呢啲公民社會質素，已值得努力。   
   
 罷工 ，次次靠人多，會勞民傷財，香港人最叻以小搏大玩槓桿，醒目靈活走位高效，係香港人強項，喺罷工浪潮，香港人會唔會再令世界驚艷？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211028104413/https://www.hkcnews.com/aboutus/#subscribe)

---

![博客 | 骷髏小姐在挪威](https://web.archive.org/web/20211028104413im_/https://www.hkcnews.com/uploads/avatars/62c82bf5-71b6-4951-bba8-032b2a012e95.png?410975182)

**博客 | 骷髏小姐在挪威**

【骷髏小姐・骷髏小姐在挪威】當年的背包客，第一次去挪威，便呆了一段歲月，因為驚艷。之後再踏足挪威，一晃多年，有欣慰有嘆息，也有憂愁。愛東逛西逛，愛望天望地望人，用近鏡也用廣角鏡，以香港的風景為底色，說些挪威人挪威事。
