---
title: "內地從商多年　邵仲衡：身為特首，要識同上面say no"
date: "2019-07-19"
last_updated: "2019-07-19 16:18:54"
author: "特約記者陳零"
category: "眾聞"
tags:
  - "特首"
  - "林鄭月娥"
  - "林鄭"
  - "Carrie Lam"
  - "邵仲衡"
  - "大佬孝"
url: "https://web.archive.org/web/20210712031204/https://www.hkcnews.com/article/22211/%E9%82%B5%E4%BB%B2%E8%A1%A1-%E5%A4%A7%E4%BD%AC%E5%AD%9D-%E6%9E%97%E9%84%AD%E6%9C%88%E5%A8%A5-22211/%E5%85%A7%E5%9C%B0%E5%BE%9E%E5%95%86%E5%A4%9A%E5%B9%B4-%E9%82%B5%E4%BB%B2%E8%A1%A1%EF%BC%9A%E8%BA%AB%E7%82%BA%E7%89%B9%E9%A6%96%EF%BC%8C%E8%A6%81%E8%AD%98%E5%90%8C%E4%B8%8A%E9%9D%A2say-no"
original_url: "https://www.hkcnews.com/article/22211/%E9%82%B5%E4%BB%B2%E8%A1%A1-%E5%A4%A7%E4%BD%AC%E5%AD%9D-%E6%9E%97%E9%84%AD%E6%9C%88%E5%A8%A5-22211/%E5%85%A7%E5%9C%B0%E5%BE%9E%E5%95%86%E5%A4%9A%E5%B9%B4-%E9%82%B5%E4%BB%B2%E8%A1%A1%EF%BC%9A%E8%BA%AB%E7%82%BA%E7%89%B9%E9%A6%96%EF%BC%8C%E8%A6%81%E8%AD%98%E5%90%8C%E4%B8%8A%E9%9D%A2say-no"
---

# 內地從商多年　邵仲衡：身為特首，要識同上面say no

7月1日，邵仲衡看著示威者佔領立法會，感觸、感動：「係完全無保留、赤裸嘅反抗。點解我哋要出聲，係對香港有份感情。無感情使乜理佢，行咗去咪行咗囉，有感情至會出聲，所有嘢都係從心，而家好多人都係從心。一個地方有咁多人從心，咁大批後生仔從心去愛呢個地方，唔使死嘅！」

<figure>
<img src="https://web.archive.org/web/20210712031204im_/https://www.hkcnews.com/news_新聞/hk-discuss/2019/07/大佬孝-邵仲衡-20190718192225_a85a_large.jpg" alt="">
<figcaption>邵仲衡相信，年輕一代如此愛香港，未來是樂觀的。</figcaption>
</figure>

**政府警察有公權力，使乜去撐**

2015年，經典劇集《大時代》重播，飾演「大佬孝」的邵仲衡再現幕前。有別於其他藝人，現年55歳的他高調論政，由親身到雨傘運動現場、網上響應「一人一相反對女性胸部被視為攻擊性武器」行動、七一上街、讚好德國領事館貼文談「尊嚴」（5月本民前黃台仰獲德國批政治庇護），至近期緊貼反送中新聞。

#### 邵仲衡笑言，把論政風氣帶進娛樂圈，總算有點貢獻：「身為公眾人物 ，唔係出嚟講：『大家好，我係邵仲衡！』你有個咁嘅身份，咁多人留意你，係要有社會責任，覺得唔妥嘅，就要做啲嘢，應該講啲嘢。」他認為，觀眾的品味學養已高過業界所能提供：「講膠嘢，觀眾會笑你呀！啱就啱， 唔啱就唔啱，呃唔到自己。」

對於譚詠麟、鍾鎮濤與梁家輝等藝人出席「撐警集會」，邵仲衡認為各有所求：「不過，身為眾人偶像，我覺得唔係好適合；或者佢唔食，佢班手足都要食，佢咪要做，但聰明人係唔會咁做。有人覺得應該撐警察，但一個正常社會，政府與警察已有公權力，使乜去撐，納粹德國嗰種政府至需要咁樣撐。」

近日反送中示威，讓他想起 2014年雨傘運動，親到現場看見的一幕：「香港從未出現過 （佔領運動），所以到現場觀察、了解。烈日當空，最深刻印象係見到黎智英 （壹傳媒創辦人） 坐喺個營幕入面，一個肥佬、年紀又大，30幾度，著住件背心、搭條毛巾，戴住老花眼鏡睇書，我心諗真係熱死佢。佢點解要咁做呢？我解釋唔到。佢咁嘅身家、地位，無必要咁做，無必要做俾你睇，就係因為佢對呢個地方嘅愛囉。」邵說，就如你我正在做的事 — 保護這地方、捍衞香港核心價值。

<figure>
<img src="https://web.archive.org/web/20210712031204im_/https://www.hkcnews.com/news_新聞/hk-discuss/2019/07/連儂牆-邵仲衡-20190718192138_ee85_large.jpg" alt="">
<figcaption>邵仲衡早前經過中環連儂牆，以「司馬至全」名字 (ViuTV 劇集《詭探》角色) 留下打氣 memo。(受訪者提供)</figcaption>
</figure>

<figure>
<img src="https://web.archive.org/web/20210712031204im_/https://www.hkcnews.com/news_新聞/hk-discuss/2019/07/邵仲衡-連儂牆-20190718192430_2778_large.jpg" alt="">
<figcaption>邵仲衡留言的中環連儂牆。(受訪者提供)</figcaption>
</figure>

**政治與生活緊扣**

邵仲衡認為，自6月9日的百萬人大遊行起，運動訴求歸根究柢，市民只為安居樂業。「烈日當空，你估好過癮呀？30幾度，行街都熱死啦，更何況扶老攜幼？你竟然夠膽話拎去二讀，今時今日仲講咩『壽終正寢』。唯一可以解釋，就係為咗一樣嘢 — 利益、特權。」

港人認識的邵仲衡，多是《大時代》的丁孝蟹 （大佬孝），或知道他曾從商近年再現幕前。他是理工大學設計系畢業生 （1983年），畢業後曾加入政府，於康文署前身當技術主任 （technical officer），參與過西貢北潭涌上窰民俗文物館、大埔墟火車博物館、荃灣三棟屋等項目的設計和建造工作。 「本身對公共事務好有興趣，加入政府後，見過有人用政府資源做私幫嘢，仲要聲大夾惡，覺得個世界唔應該係咁，覺得應該可以做到少少嘢，個根就喺度種咗。」

他在政府工作1年後離職，加入高文安設計公司、國際品牌顧問及設計公司 Landor，後於1987年參加「超級新星大賽」進入娛樂圈，仍兼顧內地設計及裝修工程。「做過夢特嬌第一間連鎖店，當年專做大品牌連鎖店，要經常上去睇地盤；仲記得當年去啟德機場排隊 stand by （等候補機位）好方便，千一蚊機票飛上海，俾多七百坐前面，即係今日嘅 business class；又試過夜晚拍完通宵戲，第二朝7點搭直通車上廣州。」

他當時20多歲，經常往返內地，後於1994年離開娛樂圈，經營越野車生意，曾在東莞成立公司以中介角色在華東搞方程式賽事。「香港做門市16年，內地做了4年，乜嘢級數客人都有，由超級富豪到廠佬，有話嚟做報關，一睇就知做走私。」他自2008年定居北京：「喺國內生活咁多年，一定會有人搵你傾偈，要做政協，十個都有得做，係自己嘅選擇，到今日都好多朋友係解放軍、最高級武警。」他於2012年把內地生意放下，重投幕前，拍過電影 《點對點》、《逆向誘拐》，ViuTV劇集 《詭探》等。

<figure>
<img src="https://web.archive.org/web/20210712031204im_/https://www.hkcnews.com/news_新聞/hk-discuss/2019/07/上街-七一遊行-20190718192313_20a6_large.jpg" alt="">
<figcaption>烈日當空，再三上街，只為保衞香港。資料圖片</figcaption>
</figure>

**不恥下問　任用賢人**

邵仲衡形容，香港和內地是兩個截然不同的社會發展系統：「舉例說，投標前要攞圖、標書，在香港的話公司會搵個職員，攞資料返去俾老細睇。但內地就會搵個某某大學建築系教授嚟傾，其實只係攞份標書返去填，香港，甚至外面世界都唔係大陸咁。」

「内地好多直轄市，中央根本管唔晒，唔同種族已經好唔同，四川粗獷啲、湖南人係thinker。大陸好多省市唔同，同一樣政策去到唔同地方要fine tune。香港係一個備受全世界信任嘅資本市場。作為香港政府 ，上面有指令，喺咪要識得fine tune？」從商後，他獲住在美國柏克萊的朋友邀請加入一個智庫學習，並完成政策相關的碩士學位。

「（班高官）一出嚟就打政府工，去幾多次大陸？返去一兩日，前呼後擁，行行食食，走馬看花，落返嚟就話識大陸，內地有好多特有事物。佢哋嘅問題係唔認識內地，你見 （内地官員）第一時間走出嚟話，唔係我哋叫 （修訂逃犯條例），嗰吓都笑到轆地啦。」

#### 「呢個同你講話做，唔代表上面係咁諗；要了解中國政府模式同外面世界好唔同，唔可以當服侍舊老細（港英政府），佢哋截然不同。今次呢個真係焦土政策，唔係點會咁多人走出嚟？作為特首，係要識得 say no。」

「97年前做生意，政府搞掂晒，好多嘢唔使擔心，有啲咩古靈精怪，偷步、貪污呀，好快俾人清咗，你去搵錢，群策群力，全世界無一個地方咁細，可以做咁多嘢出嚟；但而家好多嘢唔公平，班高官講埋啲嘢，完全唔make sense。」

他認為了解both worlds （國際及內地）至為重要：「唔叻就搞到而家咁，動搖香港根基，好多國際企業準備撤離香港，加上內地金融市場緊張，香港好多大陸投資都收縮緊。」他直指特首林鄭月娥：「佢係個 know-no ，但佢唔會話：『我唔係好識，幫幫忙。』佢講唔出口呀！我哋外面世界，好似踢波咁，要識補位。政治要平衡利害，好多細微嘢，你睇番（前港督）彭定康、衛奕信，政客有好多嘢。講能力，佢可能係（歷任特首）最好，但佢唔夠data，咁點process？ 唔夠料就要去進修。」

不懂國事既不去問，又不禮賢下士，任用賢人。「好多嘢要識變通，可以問吓 （內地）呢度可唔可以咁改改。呢個人 （林鄭） 明顯有不足，邊個選佢出嚟呀？咪就1200名選委囉。點解唔俾多啲香港嘅叻人參選？咪就係驚選咗個控制唔到。」一人一票真普選，落實何期？

<figure>
<img src="https://web.archive.org/web/20210712031204im_/https://www.hkcnews.com/news_新聞/hk-discuss/2019/07/邵仲衡-大佬孝-20190718192203_1861_large.jpg" alt="">
<figcaption>邵仲衡說，安居樂業是他和不少香港人的底線。</figcaption>
</figure>

場地鳴謝：東南樓藝術酒店 [room 68](https://web.archive.org/web/20210712031204/https://www.facebook.com/room68artpub/)

攝影：Lew


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712031204/https://www.hkcnews.com/aboutus/#subscribe)
