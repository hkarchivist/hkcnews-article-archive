---
title: "香江現形記"
date: "2019-07-26"
last_updated: "2019-07-26 18:52:25"
author: "假才子"
category: "眾說"
tags:
  - "逃犯條例"
url: "https://web.archive.org/web/20200813121438/https://www.hkcnews.com/article/22395/%E9%80%83%E7%8A%AF%E6%A2%9D%E4%BE%8B-%E5%85%83%E6%9C%97%E6%89%93%E4%BA%BA-22398/%E9%A6%99%E6%B1%9F%E7%8F%BE%E5%BD%A2%E8%A8%98"
original_url: "https://www.hkcnews.com/article/22395/%E9%80%83%E7%8A%AF%E6%A2%9D%E4%BE%8B-%E5%85%83%E6%9C%97%E6%89%93%E4%BA%BA-22398/%E9%A6%99%E6%B1%9F%E7%8F%BE%E5%BD%A2%E8%A8%98"
---

# 香江現形記

筆者幾日前寫過，元朗黑夜係人性分水嶺，如果對政府縱容黑社會周圍打大肚婆都可以無動於衷，簡直唔係人。今日再補充少少。經此一役，我覺得需要重新評估香港人口，因為原來香港住咗好多不是人。

上一篇我講咗我係齋鬧，今次我引少少典故。班衣冠禽獸鐘意講傳統，就由傳統講起，講孟子。見到垃圾會爛幾塊玻璃同五星徽整污糟咗就譴責，大肚婆被亂棍毆打就冇反應，無惻隱之心，非人也。成個政府同警隊擘大眼講大話，呢頭兇記者，嗰頭同黑社會搭膊頭，人話都唔肯講句，無羞惡之心，非人也。高高在上，死不認錯，不肯撤回，沒有辭職，繼續 keep calm and Carrie on，仲窒記者「我以為我答咗問題」，無辭讓之心，非人也。政府同警察，本應保護市民同社會安寧，卻勾結黑社會放任一般市民被打，仲可以反過來譴責示威者搞破壞，無是非之心，非人也。呢班不是人，禽獸無異。

<figure>
<img src="https://web.archive.org/web/20200813121438im_/https://www.hkcnews.com/news_新聞/hk-discuss/2019/07/林鄭月娥-元朗打人-利君雅-20190723115821_1019_large.png" alt="">
<figcaption>元朗居民深夜被無差別襲擊，幾十人受傷，林鄭政府隔了大半夜才出嚟見記者，仲要唔係講人話。</figcaption>
</figure>

呢班獸類，周圍宣揚有安樂茶飯食就得，認為社會公義民主自由係奢侈品，你班後生阻住佢「收成期」。孟子又曰：飽食、煖衣、逸居而無教，則近於禽獸。的確，有飯食就夠，不如丟你入動物園啦好冇？何況家陣邊有安樂茶飯？坐緊地鐵會無啦啦有班黑社會走入嚟打人，警察同地鐵都任佢地嚟呀。

孟子又云，民為貴，社稷次之，君為輕。國徽先於市民，乜都國家前國家後，置人民於水深火熱之中不顧，各政棍同部門首長要po文支持政府，似足習總登基各軍方將領要簽名效忠習核心，正是顛倒輕重，搞唔清做政府同做公務員應有的本份，仲未計疑似貪污公然收幾千萬「捐款」。

被問武王伐紂，是否反政府，是否好暴力，孟子答，賊仁者謂之賊，賊義者謂之殘，殘賊之人謂之一夫，聞誅一夫紂矣，未聞弒君也。不仁不義的統治者，被推翻都係抵死，原來孟子咁暴力...... 咦，做咩孟子講嘅，同聽開班禽獸口中的傳統道德差咁遠嘅？

講完東方講西方。政府為何？政府為何存在？好多政治學者都會指出，保護民眾生活安寧係政府的基本，都未講民主自由社會福利添啦。亦因為要保護民眾，政府先有正當性使用武力（ie警察／軍隊）。而當政府無力保護民眾，或者社會存在政府以外的武力團體，令社會陷於非由政府管治的狀態，此政府可謂失敗 failed 矣。維基上對「失敗國家」failed state 的定義為：失去對其領土的控制、其作出決策的正當性受損、未能夠提供公共服務。香港政府點睇都係已經 failed 掛，不過我諗成日考第一嗰位唔會肯接受自己 failed 囉。

國家先於人民，日本叫「国家主義」（又返返去東方添）。在中文國家主義和英文statism，係指政府規模，對社會的控制程度，即香港所謂大／小政府。但在日文，国家主義係指將「国家」呢個物體視為至高無上（維基：国家に至上の価値がある），一切考慮以「国家」先於人民 (個人よりも国家に絶対的な優位性があるのだ)。 將國徽潑墨同爛玻璃視為重要過黑社會周街打人，重要過人民冇安樂茶飯，正是国家主義作祟。

<figure>
<img src="https://web.archive.org/web/20200813121438im_/https://www.hkcnews.com/news_新聞/hk-discuss/2019/07/元朗打人-逃犯條例-國徽-20190726182523_11c0_large.jpg" alt="">
<figcaption>對於林鄭政府，國徽被塗污比起黑幫無差別追打市民更重要。</figcaption>
</figure>

極端国家主義又同「全体主義」，即中文的極權主義，如軍國主義、 納粹主義、共產黨主義等扯上關係。因為當國家大於人民，政府就可藉國家之名將一切行為正當化，任意控制同打壓人民，此即全体／極權主義定義之一。某程度上日本叫全体主義，字面上比極權主義更接近英文 totalitarianism：政府全方位控制國家同人民， 連人民的身心都要服從政府。英文維基就引用墨索里尼講 "Everything within the state, nothing outside the state, nothing against the state"。

原來，香港滿街禽獸（孟子論），林鄭已 fail（失敗國家論），而且政府正邁向極權主義。我真係寧願好似日本動漫或者美國電影，班不是人其實係外星人扮，或者係妖怪化身，好可惜唔係。唔知點解佢哋有人唔做，要做禽獸。如果用佛家講，大概就係從人道墮入畜牲道，我見唔知係可憐定可悲。

其實啲獸語，因為我一向都幾揀做朋友，所以雖然朋友唔多，但亦好在唔會同獸類 connect，接觸到獸語的機會主要係上網見到五毛留言、睇報紙專欄、同埋一啲 whatapp gp。話說好耐之前入咗個 gp，但入去冇耐就發現有幾個五毛成日郁啲就嘈（而且經常強調自己唔係五毛），好快冇再睇，而且應該好多人都同我一樣，因為個 gp list 長到咩咁但永遠係得幾丁友覆緊。最近呢幾條友打爛玻璃就大反應，警察點濫權都幫口，仲要元朗黑夜都繼續鬧示威者搞事在先，甚至石鏡泉言論都可以維護，我正式將佢哋由五毛降呢為禽獸。五毛都係收錢啫，其實唔相信自己做嘅嘢，當然本身都係衰㗎啦，但依班獸類冇錢收都處處幫住黑政權，我只可以講係已經冇人性。

佢哋又鐘意師兄前師弟後咁互叫，鬧完一輪之後又會話大家一場師兄弟唔好傷和氣。咁假我真係做唔出，所以咪少朋友囉。大佬就算係真朋友甚至屋企人，言論咁禽獸我都照開拖啦，仲要三唔識七只係同校就要比面唔鬧你？你痴總製唔該睇醫生啦。同埋千祈唔好同人講你讀邊間添呀，廢事影衰間學校，以為做咩事教啲咁嘅禽獸出嚟。我係唔會認依啲禽獸做師兄囉，唔該過主呀。真係魯迅講，滿頁寫著仁義道德，其實字裏行間寫的是禮教吃人。

### 元朗黑夜是人性分水嶺


{{< video src="https://web.archive.org/web/20200813121438if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F364592997510333%2F&show_text=0&width=560" >}}


我成日都講，最近的事唔係支持民主定親中的分別，係正邪人性善惡的分別，今次元朗黑夜更是如此。政府縱容黑社會周街打人，呢件事係完全的分水嶺，冇所謂中立。果啲仲係唔出嚟譴責，甚至仲辯護咩示威者違法在先的，我可以好肯定咁講，佢哋係人渣敗類。都唔係，佢哋直頭唔係人。

身邊嘅人，唔多講啦，都廢事睇whatsapp繼續收啲唔係人類嘅物體 send msg，就講尋日咩守護香港、支持和平嗰班人，咩高永文、盧寵茂、石鏡泉、李梓敬、霍啟剛、肥媽之流。依家咁暴力，你譴唔譴責？見唔到譴責的話，人渣敗類無誤。（陳百祥就早已知佢係）

<figure>
<img src="https://web.archive.org/web/20200813121438im_/https://www.hkcnews.com/news_新聞/hk-discuss/2019/07/撐警集會-守護香港-添馬公園-20190721144619_2a73_large.jpg" alt="">
<figcaption>呢班守護香港、支持和平嘅人，依家咁暴力，你譴唔譴責？</figcaption>
</figure>

官商鄉黑勾結，其實大家都知存在，係始終唔願接受已經融合到咁嘅地步，999唔聽，又落閘放黑。不過睇返警隊公然幾千萬幾千萬咁收錢，或者真係唔應該太意外。仲要成班本身咁well paid，真係交稅比佢哋嚟糟質自己。

當然仲要鬧七娥。我一早都知佢衰，但都諗唔到佢衰成咁。四屆特首，佢肯定最衰嗰個，法治、廉潔、社會安寧依啲都唔事必關民主事的價值都徹底破壞埋。一般市民死幾多個都冇所謂，警察同黑社會就唔出賣，當然仲有聽北京話，中聯辦比人丟嘢就譴責，黑社會周街打人就合埋眼睇唔到。

冇人性、善惡不分、禽獸不如的賣港賊，就係依班人，一個一個認住佢哋。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200813121438/https://www.hkcnews.com/aboutus/#subscribe)

---

![博客 | 假才子](https://web.archive.org/web/20200813121438im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
