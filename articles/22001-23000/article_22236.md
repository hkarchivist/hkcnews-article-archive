---
title: "馳騁沙田「戰場」的中大講師兼記者譚蕙芸　用文字訴說人性"
date: "2019-07-20"
author: "記者莊曉彤"
category: "眾聞"
tags:
  - "記者"
  - "沙田衝突"
  - "譚蕙芸"
  - "文字欲"
url: "https://web.archive.org/web/20210712031216/https://www.hkcnews.com/article/22236/%E6%96%87%E5%AD%97%E6%AC%B2-%E8%AD%9A%E8%95%99%E8%8A%B8-%E6%B2%99%E7%94%B0%E8%A1%9D%E7%AA%81-22236/%E9%A6%B3%E9%A8%81%E6%B2%99%E7%94%B0%E3%80%8C%E6%88%B0%E5%A0%B4%E3%80%8D%E7%9A%84%E4%B8%AD%E5%A4%A7%E8%AC%9B%E5%B8%AB%E5%85%BC%E8%A8%98%E8%80%85%E8%AD%9A%E8%95%99%E8%8A%B8-%E7%94%A8%E6%96%87%E5%AD%97%E8%A8%B4%E8%AA%AA%E4%BA%BA%E6%80%A7"
original_url: "https://www.hkcnews.com/article/22236/%E6%96%87%E5%AD%97%E6%AC%B2-%E8%AD%9A%E8%95%99%E8%8A%B8-%E6%B2%99%E7%94%B0%E8%A1%9D%E7%AA%81-22236/%E9%A6%B3%E9%A8%81%E6%B2%99%E7%94%B0%E3%80%8C%E6%88%B0%E5%A0%B4%E3%80%8D%E7%9A%84%E4%B8%AD%E5%A4%A7%E8%AC%9B%E5%B8%AB%E5%85%BC%E8%A8%98%E8%80%85%E8%AD%9A%E8%95%99%E8%8A%B8-%E7%94%A8%E6%96%87%E5%AD%97%E8%A8%B4%E8%AA%AA%E4%BA%BA%E6%80%A7"
---

# 馳騁沙田「戰場」的中大講師兼記者譚蕙芸　用文字訴說人性

譚蕙芸11年前採訪完四川地震後，因為一場大病離開了前線，轉戰中文大學教新聞特寫。上周日，她再次穿起記者反光衣，馳騁於沙田「戰場」，其後執筆寫下 [《一念天堂一念地獄》](https://web.archive.org/web/20210712031216/https://www.facebook.com/wwviviantam/photos/a.1435553239866430/2381499101938501/?type=3&theater) ，文章至今已被轉載逾5000次。

她憶述那天的情況，眼眸裡閃著亮光：「兩日前、兩日前，我本來遊行緊，跟住人群分開，成條750米嘅路，『記者！記者！有無記者！』跟住我就攞件反光衣同埋頭盔出嚟就跑呢條路。係有市民幫我著反光衣，跟住我都覺得：嘩吓，我喺大陸先會咁。」

她當晚回家後攰到不行，畢竟是40多歲人，當天更由早上的新聞界遊行開始直踩了15個鐘。當晚也睡得差，「唔識寫、寫唔到，瞓醒之後又唔寫唔舒服，跟住有個畫面浮起 — 章詒和。」她想起，章詒和寫過一個故事：講自己（章詒和）文革時被打成右派後，所有人都遠離她，唯有一個老師當她是人、與她傾偈，幾十年後，章詒和仍將這事銘記於心、說得出那位老師的名字。

譚蕙芸形容，這就是她文章裡想說的東西，她覺得大時代的洪流將人帶到敵我分明的境地，但萬萬不能忘卻人性的複雜。說得直白點，她在沙田新城市「戰場」裡，沒有見到完全純潔的示威者，也沒有完全邪惡的警察，事情從不是非黑即白，一如她筆下的每個受訪人物。

<figure>
<img src="https://web.archive.org/web/20210712031216im_/https://www.hkcnews.com/news_新聞/hk-discuss/2019/07/譚蕙芸-文字欲-20190719195225_3bff_large.jpg" alt="">
<figcaption>譚蕙芸現職中文大學新聞與傳播學院講師。莊曉彤攝</figcaption>
</figure>

譚蕙芸（Vivian）現職中文大學新聞與傳播學院講師，學院辦公室幾近在山城之顛，記者年前「下山」，亦曾受教於Vivian，印象停留在她上堂跳唱「任何仁」的畫面，感覺這個老師不太冷，直情係熱，她對於做記者的熱忱更感染了學生。

教書之前她在《明報》和有線新聞台做過記者，打滾6年後被迫退下火線。Vivian現時也在《明報》做freelancer，專攻特寫新聞，寫過「貪靚」露宿者、鏡頭後沉吟的廖啟智。今年，她將過去十年的一些文章輯錄成書，並花不少篇幅討論特寫新聞，寫成400頁的磚頭書 [《文字欲　回應時代的特寫新聞》](https://web.archive.org/web/20210712031216/https://www.chineseupress.com/index.php?route=product%2Fproduct&product_id=3901&fbclid=IwAR3oDI2c_hyXibChKSS0XCiACCsIm5_Fd776tZClvy0jo3wci2obW6F1Rwo) 。

書展開鑼，她帶著記者反光衣和頭盔去會展簽書，只因不想錯過每個現場採訪的機會，「對我嚟講，點解我都要落去呢，當然我自己都係一個freelance記者，但我真係覺得嗰個係活水，我本書講，現場係神聖嘅活水，你唔去接觸活水，你個記者嘅生命係會凋謝。」 6月香港「開戰」之初，她還在加拿大探親，但那邊上網訊號極弱，連Telegram和連登都上不到。結果她按奈不住，改機票提前回港。6月下旬回來，趕上了7.1衝入立法會一役，卻深感未能理解發生甚麼事，直到7.14沙田商場戰，戰火落在她求學時期住過四年的社區。

<figure>
<img src="https://web.archive.org/web/20210712031216im_/https://www.hkcnews.com/news_新聞/hk-discuss/2019/07/示威-沙田衝突-新城市廣場-20190715002949_255d_large.jpg" alt="">
<figcaption>7月14日，沙田新城市廣場彷如羅馬鬥獸場。美聯社</figcaption>
</figure>

訪問這天是星期二，談起前日（7月14日）的事，她眼神篤定地說：「啲感覺返晒嚟。」

她在鍵盤敲下那一天的觀察，寫示威者與警察各自「攬兄弟」的情緒、寫鄺俊宇救出化妝品小姐一幕、亦寫大台攝記救警的新聞倫理問題。她是特寫新聞記者，在文章、在新書，她都覺得特寫新聞有兩點很重要：一是不要套用刻板的框架、二是回歸人性。「你話我膠都係咁啦，你唔信人性呢，你做唔到特寫記者。」

她憶起沙田商場戰裡兩幫人的臉孔，「我覺得嗰啲表現情緒好真實嘅就係，點講呢，啲人嘅表情，示威者有驚、有丁點興奮、憤怒好多嘅；警察係谷到爆、點解會係我、我好想收工，跟住你搞我兄弟就唔好！」她甚至形容有些警察的行為彷如輸波的人，從警察的眼神和一些對話，她覺得：「警察（可能）有啲驚，因為唔知邊個係敵人，而度度都係敵人。覺得有啲係扮記者嘅示威者，有啲係扮市民嘅示威者，有啲係扮街坊嘅示威者，總之個個都係嚟攻擊我嘅。呢個係我見到警察個情緒。」

「企前排嗰啲警察就最無奈，因為畀人指罵啦，係人都埋嚟鬧你。」她笑著續說：「又扮街坊，要煲湯嗰個阿伯就係其中一個，我唔知你係咪真係煲湯，同埋你都唔合理，你落街做咩唔熄火啫，啲人都狂share個煲湯阿伯喎。我見到好好笑有個街坊，我諗係真街坊嚟嘅，踩住架單車，成件事好沙田，喺cordon line（封鎖線）度不斷踩嚟踩去，食花生食到吖。」

「有啲人又好好笑架，呢啲真係好得意，就係打完遺留好多物資。呢啲似花市，年初一凌晨維園，啲人咪嚟執嗰啲賣剩嘅花。好得意呀嗰啲街坊，即係好似森林咁樣，啲猛獸咬完呀、廝殺完呀，嗰啲小動物就會出嚟執嘢、執豆咁。好多嘢執架嘛，我都執到頂頭盔（笑）。我覺得街坊嘅行為好人性化，就係喂有嘢執仲唔執，執遮囉好多人執遮返屋企。所以我覺得嗰個真實、有趣同埋複雜，呢啲咪真，就係唔係所有人每一刻都企喺任何一邊。示威者都係架，示威者都係有一啲時候係嘻嘻哈哈，有啲時候媽媽叉叉，有啲時候兩個男女朋友拖住手喺度嘴嘴，即係人人都唔會24小時抗爭情緒上身架嘛。」

Vivian能夠在戰場裡看到不一樣的風景。

<figure>
<img src="https://web.archive.org/web/20210712031216im_/https://www.hkcnews.com/news_新聞/hk-discuss/2019/07/譚蕙芸-文字欲-李立峯-20190719195206_18ab_large.jpg" alt="">
<figcaption>中大新聞與傳播學院院長李立峯（左）與譚蕙芸（右）是大學同學，二人都喜歡到現場感受、觀察，近月話題更多。莊曉彤攝</figcaption>
</figure>

「我去完沙田成日返嚟，再睇番Facebook，我就覺得個Facebook都脫離現實。如果我淨係靠Facebook去判斷，我對於成場運動或者一啲對現場嘅理解，我會同真實脫節，好容易。」Facebook看到的是甚麼？「總之呢邊一定啱，乜嘢都啱，做乜嘢都啱嘅，總之所有嘢都係委屈嚟嘅，譬如你話示威者走緊啦，點解你都會封晒所有門口。唔係factual。事情係好複雜，有無封門口，有；你問係咪無機會走，唔係。」她亦說，親眼見到有人從高空掟雜物落去，地面就是防暴警察。

「我見到，啲防暴警察衝到埋嚟，跟住啲人入咗麵舖，見到起哄，我入去望。好好笑啫，我戴著記者裝備，咪坐喺圓檯，（隔著）玻璃見到嗰間食店照常喺度食嘢，幾個黑衫𡃁仔，佢望住我，個眼神講晒。」她扮那幾個年青人的眼神，偷瞄一下記者，四目交投，然後是一個有默契的竊笑，就像出貓的同夥，哪怕本來互不相識，都瞬間connect。

「講真，我哋記者之間有討論嘅，有啲記者都話，我見到好多嘢，唔敢寫，你知道，網民好惡，即管可以寫呢個。而家直情係你覺得你見到一啲嘢唔係咁純粹，總之你唔係讚示威者，或者你唔係披露警察暴力，超越呢兩個框架嘅嘢，一寫出嚟，嘩！直情覺得你自己都被人五馬分屍咁，我咪覺得呢個係記者最危險嘅時候。嗰個就係避重就輕，你問我有無，我有，但係我唔會，完全。因為呢啲嘢一出現框架，一定距離現實；一距離現實就唔係幾好。我會考慮啲人接受嘅程度，但我唔會唔寫，我會婉轉啲寫，所以我就出嗰篇文。」

<figure>
<img src="https://web.archive.org/web/20210712031216im_/https://www.hkcnews.com/news_新聞/hk-discuss/2019/07/城門河-沙田衝突-逃犯條例-20190718162758_1c18_large.jpg" alt="">
<figcaption>7月14日，沙田城門河上的人。周滿鏗攝</figcaption>
</figure>

Vivian在文章《一念天堂一念地獄》中寫了一個鄺俊宇的故事：「名牌化妝店的透明閘後，多名化妝小姐被困，神情有點慌張，鄺神跟她們說：『我帶你們到安全地點』，化妝小姐始放心開閘，跟着他離開，離去前不忘回頭甜笑揮手。」

「其實我無寫落去嘅嘢就係，你諗吓嗰日兵荒馬亂，啲人當（鄺俊宇嗰段）笑話睇，我今日思考得好深，鄺俊宇嗰段係好revealing⋯⋯個場景係咁嘅，無寫到好清楚：透明嘅膠鐵閘，即係區隔咗，我哋喺出面好亂啦。邊個行過，望你，你會同佢眼神接觸、相信佢會俾你去一個安全嘅地方？」她問得有點像「百萬富翁」裡的陳啟泰，記者差點想開口要回答，她就接下去說：「就係鄺俊宇，完。」

她覺得是信任問題，於記者亦然，「轉化落去記者就係，而家市民信唔信你先？」她在新書有一文寫「記者的共業」，「點解我用到『共業』呢個字，我真係諗咗半年，就係你化解唔到，你要點樣回答呢個問題：記者點解乞人憎？就係有好多misunderstanding，100個人有100張記者證、100個頭盔、100件反光衣，件件都唔同，一陣間又田徑總會（有本地及外地記者被發現穿著寫有HKAAA的橙色背心，HKAAA即香港業餘田徑總會），田徑總會喎大佬。」

Vivian曾經在早幾年到警察學校做媒體訓練，教警察理解記者是甚麼。「我覺得警察有啲理解都啱架喎，佢唔明記者做乜，例如記者證係咩嚟嘅呢？佢以為類似醫生或者社工，有個發牌機構，但記協唔係呢啲機構，記協係一個工會。咁咩叫記者證呢？仲要張張證都唔同，學生記者證蓋個印就叫記者證。」

她續道：「我得記協一張記者證。所以嗰日立法會打（7月1日）嘅時候，我有思考一個問題，如果我攞住記協記者證，入咗chamber，警察攻入嚟嘅時候我係咩呢、邊個保障我？記協囉，哈哈。所以呢個思考點好有趣，其實乜嘢叫記者。」自由身記者、公民記者、非受聘於傳統媒體的記者，係咪記者？她交出答案：「好簡單，喺我心目中，而家記者嘅定義，就係人哋信唔信你，完。」

早前有人質疑記協發出記者證的制度審查寬鬆，記協已作出回應，並邀請各界「試過就知」。根據記協 [會章](https://web.archive.org/web/20210712031216/https://www.hkja.org.hk/%e6%9c%83%e7%ab%a0/3-%e6%9c%83%e5%93%a1%e5%8f%8a%e6%9c%83%e8%b2%bb-2/) ，只有正式會員才能申請記者證，而正式會員必須以新聞工作為主要收入來源，包括記者、自由撰稿人、從事職前和在職新聞工作訓練等。

<figure>
<img src="https://web.archive.org/web/20210712031216im_/https://www.hkcnews.com/news_新聞/hk-discuss/2019/07/立法會-七一衝擊立法會-20190702182032_178b_large.jpg" alt="">
<figcaption>7月1日，示威者衝入立法會會議廳。周滿鏗攝</figcaption>
</figure>

Vivian答得簡單，但記者的角色在這次運動中似乎變得複雜。她想起自己跑在沙田的馬路上，旁邊盡是「記者！記者！」的呼聲，「係悲哀，因為係返大陸採訪維權新聞先會出現。我同區家麟（前無綫《新聞透視》主持，現是Vivian同事）都試過，我試過去四川影一啲貪腐嘅嘢，佢知你內地記者佢唔理，佢知你香港記者成條村嚟護送你。我親身經歷過，我無諗過喺香港會遇到，就係幾百人拍手護送記者去前線。」但示威者又會在某些時候擋鏡頭，警察當然都有，在她看來，就是新聞倫理的問題。

她說，最近有超級多記者行家之間的學術討論，平時教書都無人理。舉例說，是否匿名處理、是否遮眼，「其實你諗吓，以前性小眾要遮眼，而家性小眾開始唔遮眼。淨係思考呢樣嘢，你係咪唔可一本通書睇到老，最有趣係一啲以前嘅弱勢社群開始唔遮眼嘅時候，以前唔遮眼嘅示威者又開始遮眼⋯⋯其實新聞規矩係變緊，我哋要回應時代，我哋自己都要變，意思係你有啲核心價值係一樣嘅，公平、求真呢啲係核心價值，但嗰啲（傳播的）工具係要變嘅。」

她亦都跟著時代跑：「我哋以前懵炳啲，時代又無咁激進。你知我哋70後根本係一個隱形年代，即係發達又唔到我哋，我哋又相對保守，總之你勤勤力力就有飯食，應該係話香港傳奇嘅尾水，即係未至於要瞓街，所以我哋相對係呂大樂所講嘅保守派。但係我而家嘅觀察，夾心階層都好嘅，你咪睇到老海鮮嘅行為真係好老海鮮，咁都講得出嘅，跟住你又好驚，慎防自己變咗老海鮮。我都係老，我一定係保守過年輕嘅人。但好彩教書呢，年年都被啲17歲衝擊，咁就你自己檢討吓喇，你點解咁樣諗嘢呀、咁嘅行為呀，知道一啲至少係表面年青人嘅生活。」

<figure>
<img src="https://web.archive.org/web/20210712031216im_/https://www.hkcnews.com/news_新聞/hk-discuss/2019/07/文字欲-譚蕙芸-20190719194848_6e03_large.jpg" alt="">
<figcaption>譚蕙芸新書《文字欲》封面，由中大出版社出版，書展有售。</figcaption>
</figure>

本來，這次訪問是談她的新書，但一提到沙田商場戰，她就特別起勁，你會感覺到識途老馬可以再次馳聘沙場的喜悅。冷不防問她一句：有無一刻想過不做記者？「無，真係無。」

「唔係由細到大都想做（記者），細個唔知自己想做乜。移民到加拿大做華人電台，就做啲娛樂節目，又做廣告。做做吓就覺得娛樂節目，又唔係好明咩叫做得好，又容易俾廣告商影響，賣吓爛尾樓呀。後尾聽咗李錦洪喺教會講Talk話做記者，講到好似好正義咁樣，咁單純、少女就覺得不如試吓做記者啦，有呢個諗法嘅。但讀碩士嘅時候做文化研究，完全唔係話邁向記者架。有研究傳播理論，亦都解釋好多嘢唔係睇新聞界點睇，而係我將一啲訊息傳俾人嘅時候，市民明唔明呢、讀者明唔明呢、我用啲咩工具呢？做訪問嘅時候會觀察埋，唔會咁容易滿足於一句半句。」

Vivian喜歡文字，因為她相信文字的「穿透力」，另一方面亦都因為電視新聞有許多令受訪者難以投入的因素，最直接就是「聲音畫面有無問題」，例如收音不佳、畫面out fo （沒對到焦）都要暫停訪問。她不是討厭電視新聞，但記得第一日到電視台上班，因為不適應而哭，「第一日返工喊晒，自己匿埋喊，因為好唔適應上鏡。你做文字嘅，突然要開live，都好唔適應。」

新書取名《文字欲》，她說：「《文字欲》書名在我腦海出現了五年，覺得自己沒辦法不去寫作、寫作那種欲望很強，情緒上的一種動力和方法， 寫完也療癒了我，那種沒法不去寫的催逼感很強。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712031216/https://www.hkcnews.com/aboutus/#subscribe)
