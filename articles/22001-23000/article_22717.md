---
title: "觀星筆視作攻擊性武器　警2呎距離示範燒紙　否認煽動公眾情緒"
date: "2019-08-08"
author: "記者莊曉彤"
category: "眾聞"
tags:
  - "方仲賢"
  - "李桂華"
  - "鐳射"
url: "https://web.archive.org/web/20210712031641/https://www.hkcnews.com/article/22717/%E9%90%B3%E5%B0%84-%E6%96%B9%E4%BB%B2%E8%B3%A2-%E6%9D%8E%E6%A1%82%E8%8F%AF-22717/%E8%A7%80%E6%98%9F%E7%AD%86%E8%A6%96%E4%BD%9C%E6%94%BB%E6%93%8A%E6%80%A7%E6%AD%A6%E5%99%A8-%E8%AD%A62%E5%91%8E%E8%B7%9D%E9%9B%A2%E7%A4%BA%E7%AF%84%E7%87%92%E7%B4%99-%E5%90%A6%E8%AA%8D%E7%85%BD%E5%8B%95%E5%85%AC%E7%9C%BE%E6%83%85%E7%B7%92"
original_url: "https://www.hkcnews.com/article/22717/%E9%90%B3%E5%B0%84-%E6%96%B9%E4%BB%B2%E8%B3%A2-%E6%9D%8E%E6%A1%82%E8%8F%AF-22717/%E8%A7%80%E6%98%9F%E7%AD%86%E8%A6%96%E4%BD%9C%E6%94%BB%E6%93%8A%E6%80%A7%E6%AD%A6%E5%99%A8-%E8%AD%A62%E5%91%8E%E8%B7%9D%E9%9B%A2%E7%A4%BA%E7%AF%84%E7%87%92%E7%B4%99-%E5%90%A6%E8%AA%8D%E7%85%BD%E5%8B%95%E5%85%AC%E7%9C%BE%E6%83%85%E7%B7%92"
---

# 觀星筆視作攻擊性武器　警2呎距離示範燒紙　否認煽動公眾情緒


{{< video src="https://web.archive.org/web/20210712031641if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F1084646948591171%2F&show_text=0&width=560" >}}


警察公共關係科（PPRB）昨日下午舉行例行記者會，傳媒關注周二晚（6日）的案件，即浸大學生會會長方仲賢在鴨寮街購入十枝激光筆（又稱觀星筆）後，警方以藏有攻擊性武器將他拘捕。警方在記者會即席示範所檢獲激光筆（警方稱鐳射槍）的強度。

警員站在距離紙張約2呎的距離，右手持電筒，左手握著右手腕，穩定地將激光射在紙上深顏色處的一個點。大約8秒後，被照射的位置開始冒煙，最後燒出一個洞。

中文大學物理系高級講師湯兆昇回應眾新聞查詢指，這類名為「激光指示筆」的物件，即使功率高（功率以毫瓦為單位，過百已經算高能量）如果在數百尺以外射出，因為不易聚焦、距離遠，能量減弱，不可能定點在某一位置並造成傷害。他又舉例說，紅館的激光都會快速掃過觀眾的眼睛，但必然經過計算，不會對人體造成傷害。他又指出，照射在黑色位置的話，即使低功率都可以製造足夠溫度令氣球爆破。

警方這次高調地使用檢獲的證物作示範，引帶出幾個問題，眾新聞整理如下：

<figure>
<img src="https://web.archive.org/web/20210712031641im_/https://www.hkcnews.com/news_新聞/hk-discuss/2019/08/警員示範-鐳射-20190808025748_27f7_large.jpg" alt="">
<figcaption>警員示範以「鐳射槍」在大約2呎距離外照射紙張。莊曉彤攝</figcaption>
</figure>

**1）警員示範「鐳射槍」與實際情況落差大，有甚麼意義？**

昨天見記者的包括PPRB總警司謝振中、高級警司江永祥及有組織罪案及三合會調查科（俗稱O記）高級警司李桂華。PPRB首先交代周二深水埗事件，指方仲賢被捕後迅速有逾千群眾包圍深水埗警署，並有人掟磚及玻璃樽，警方在清場行動中使用了約20枚催淚彈、拘捕了7男2女，罪名包括非法集結、阻礙警員執行職務、藏有攻擊性武器等，其中7人已經於昨日提堂，不包括方仲賢。

高級警司李桂華交代方仲賢被捕經過，以及讓警員示範所檢獲「鐳射槍」的威力。警員兩度選擇聚焦在紙張黑色位置，兩次都在10秒左右燒穿紙張並冒煙。李桂華指：「我想同大家講，呢枝並不是一枝鐳射筆，係一枝鐳射槍，高能量嘅，咁遠嘅距離（約2呎）入面，只需要唔使10秒就已經將張紙燒黑咗。但係如果呢個射向我哋皮膚係會灼傷。」又指如果警員的眼睛被照射，可能會對視網膜造成永久傷害。

<figure>
<img src="https://web.archive.org/web/20210712031641im_/https://www.hkcnews.com/news_新聞/hk-discuss/2019/08/示威-鐳射-84銅鑼灣衝突-20190808033256_c197_large.jpg" alt="">
<figcaption>警方現場播放影片截圖</figcaption>
</figure>

現場記者提問指出示範時紙張與光源的距離近，而示威現場所見，激光從遠處射向警員或建築物，質疑示範與實際情況相距甚遠，意義何在。李桂華答道：「so far呢個幾月嚟我無見過鐳射槍燒著啲嘢，但有鐳射槍可能傷害我哋同事嘅眼睛，只係頭先呢個示範，最主要就係話俾你聽，呢啲係高能量嘅物體嚟嘅。當然佢一個長嘅距離之後，佢（嘅能量）係會減低咗嘅。」李桂華又表示未量度這些「鐳射槍」的功率（激光強度），只是認為在這樣的距離下有煙有火，估計屬於高能量，他又否認未經鑑證就形容這些「鐳射槍」為高能量是煽動公眾情緒。

高級警司江永祥有補充說：「我亦都睇到好多包圍警車嘅時候，佢哋真係好近距離，可能就好似我同謝sir嘅距離，直接照射我哋同事嘅面部。我諗公道啲講，遠近距離，暴力示威者都有用相類似嘅方法攻擊我哋同事。」

**2. 警方堅拒嘗試照射紙張的白色位置，反指射黑色位置「較易睇」**

<figure>
<img src="https://web.archive.org/web/20210712031641im_/https://www.hkcnews.com/news_新聞/hk-discuss/2019/08/鐳射-警員示範-20190808033308_8998_large.jpg" alt="">
<figcaption>紙張被照射後的模樣，黃圈內可見燒穿的洞，但警員不肯在白色的位置示範。莊曉彤攝</figcaption>
</figure>

3名警司離開後，記者曾多次要求警員嘗試聚焦在紙張白色位置，警方拒絕，又指照射在黑色部分「較易睇」，記者不認同並再次提議，警方則指部分記者已離開，公平起見，只能照射黑色位置。

中大物理系高級講師湯兆昇指射向黑色位置與否的確影響效果，他昨日應傳媒之邀做過實驗，在淺紫色的氣球表面塗黑其中一個範圍，然後以5毫瓦（100毫瓦以下算低強度）的激光指示筆極近距離射向氣球黑色位置，一、兩秒後氣球就會爆。「低功率都會爆，原因係你油黑咗嘅時候，佢吸光吸得好啲，所以熱到一定程度，膠就會爆。調番轉你射無油黑嘅地方就無咁容易爆，因為氣球會散熱，佢會黑積咗一啲能量，但佢會一直散熱，所以就唔會去到一定嘅溫度就爆，呢個大家都知嘅。」

現場亦都有記者質疑警方為何使用「鐳射槍」一詞，問是否學術名稱，李桂華答：「er....鐳射槍係咪學術名，我估係咪一個比較容易啲明白嘅名字。」記者再追問：「賣嘅商人都係標明係鐳射筆，點解你用鐳射槍呢個名？」、「係咪有誤導性？」等，李桂華說：「呢個係大家用字嘅問題。」

<figure>
<img src="https://web.archive.org/web/20210712031641im_/https://www.hkcnews.com/news_新聞/hk-discuss/2019/08/李桂華-鐳射-20190808025649_2dda_large.jpg" alt="">
<figcaption>有組織罪案及三合會調查科（俗稱O記）高級警司李桂華。莊曉彤攝</figcaption>
</figure>

**3. 警方以呈堂證物作公開示範，可有法律問題？**

警方的示範，令人關注有未審先判之嫌，而且公然使用呈堂證物令人對警方處理證物方式存疑。有記者問到「公然討論證據，會否影響法庭審訊？警方有無諗過呢個問題？」李桂華指：「關於鐳射槍嘅情況。我諗咗好耐，好無俾大家睇demo，但我想同大家講嘅就係話，我哋衡量過，第時俾證據法庭同埋公眾知情權嚟講，我覺得我應該要咁樣做。」他續表示，將來交到法庭的證據更多，不會說將今日的示範錄影然後呈堂。

記者追問警方決定示範前可有徵詢律政司（DOJ）意見，李說：「好似大家都糾纏緊我究竟應唔應該有個咁嘅示範喺入面，其實我衡量過嘅，真係衡量過，即係覺得俾大家清楚知道呢枝係咁高能量嘅槍，就係多過你話一枝pointer、觀星。」記者再問：「即係你未有問DOJ意見，就demonstrate出嚟，但就無考慮到影響公平審訊嘅問題？」李稱：「我覺得我咁樣展示出嚟，唔會覺得係需要問DOJ攞咩意見。」

資深大律師彭耀鴻及法政匯思大律師李安然均認為，警方這樣的做法絕對不理想。彭耀鴻指，雖然法律上問題不大，因為沒有改變證物的性質，但做法沒有必要，應盡可能將證物由檢獲到呈堂期間都「唔好郁佢」。李安然則指做法不理想，認為警方想製造輿論，未審先判，辯方可以「公眾觀感」為由提出終止聆訊，即法庭認為審訊不可能公平進行，即時釋放被吿、結束案件。不過，李安然續指，辯方有合理基礎提出，但終止聆訊的門檻甚高，相信最後不會成功。

<figure>
<img src="https://web.archive.org/web/20210712031641im_/https://www.hkcnews.com/news_新聞/hk-discuss/2019/08/激光電筒-方仲賢-深水埗區-20190807023154_53e4_large.jpg" alt="">
<figcaption>方仲賢被休班警員包圍，群眾則包圍休班警。網上影片截圖</figcaption>
</figure>

**4. 警方口中的方仲賢被捕過程，無提叉頸、警員甚麼時候展示委任證？**

李桂華又於會上交代方仲賢被捕經過，指周二晚約7時半，5名休班同事收工後到鴨寮街、北河街附近，打算食飯及買電筒袋，期間發現一個青年人（方仲賢）在排檔詢問「好強力嘅鐳射槍」，方仲賢試用時現場出現「焦味」，於是注意到方。「望一望，咦，有啲咁嘅嘢。係咪有其他企圖呢，不得而知，但後尾佢一次過用4200蚊買咗10枝，然之後拎住啲嘢喺街上徘徊。大家都知道啦，呢幾日嘅時候，深水埗好多事情發生，所以我同事就向前想問呢個人，究竟你呢啲係做咩呢？」

李又指，「呢位人士一見到差人嘅時候即刻企圖逃跑，幸好我哋當時同事成功阻止咗佢。」警員並在方手持的膠袋裡找到10枝「強力鐳射槍」，遂以藏有攻擊性武器將之拘捕。方報稱身體不適，送往明愛醫院後至今仍留院觀察。


{{< video src="https://web.archive.org/web/20210712031641if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F936598796694997%2F&show_text=0&width=560" >}}


記者指，警員好快就將方仲賢拘捕，並叫方「（有話就）同法官講」，李桂華則回應指方仲賢當時企圖逃脫，記者追問：「但係你同事無show任何pass，直接走去叉頸搭膊頭，（仲要）你係便衣嘅時候，係人都驚啦係咪呀？」李說：「有嘅，佢有。」記者繼續說：「係後來、一段時間之後先show」、「同埋叉頸呢個做法有無問題？」這時候主持人出聲道：「咁樣呢阿sir係答唔到。」涉案便衣警員亦都在記者會現場，有記者提出請該叉頸警員回應，李桂華指警員需要上庭作供，不適宜回應傳媒。

記者又問到方仲賢是否被警方列入跟蹤名單，「我話俾你聽，我哋係完全唔知道截停嗰個人士嘅所有背景，真嘅，如果唔係，都唔使被人圍啦。到尾嘅時候，點解我哋O記同事要打3條9，要啲同事過嚟嘅，（不然）準備會好啲啦。所以呢樣嘢，唔會講話咩跟蹤名單，完全係撞中嘅，係撞到。」

**5. 警方怎樣證明方仲賢買激光筆作攻擊用途？**

<figure>
<img src="https://web.archive.org/web/20210712031641im_/https://www.hkcnews.com/news_新聞/hk-discuss/2019/08/連登-鐳射-20190808025737_1ef5_large.jpg" alt="">
<figcaption>警方展示部分網上討論區的言論，但表明沒有證據顯示方仲賢發表過類似言論。莊曉彤攝</figcaption>
</figure>

方仲賢因購入鐳射筆被捕，但鐳射筆本身並非武器，警方引用則《公安條例》第2條指「攻擊性武器」的定義包括「適合用作傷害他人的物品」。李桂華被多番問到如何證明方仲賢買鐳射筆的意圖在於攻擊他人，李表示，因為過去兩個月有同事被這些激光所傷、攝錄機被直射後感光功能被破壞，而且，「我哋睇番social media入面，即係暴力示威者常用嗰啲（討論區），佢哋點樣講呢，我試吓讀一段出嚟：『一見到有狗開槍就射佢隻眼， 但前提要火數夠大， 而且綠外線射程遠對眼睛傷害大， 距離好遠都發揮到。』咁就好明白，知道激烈示威者（會咁做），同埋我哋觀察到，都係咁做法。」

記者提出，示威者在過去兩個多月亦曾向警員掟雞蛋或以雨傘襲擊、網民亦都曾稱要向警方掟雞蛋、用雨傘襲擊，與李桂華上述情況相類似，擔心市民買大量雞蛋而不向警方解釋原因的話，會否亦被捕？李桂華稱：「雖然運動裡面我哋見到好多人用雨遮，雨遮嘅用途，我哋見到有其他用法，唔係單一性或者係傾向係咁用嘅時候，我哋都唔會咁魯莽，用呢條條例去拘捕人。」

然而，警方並沒有接受方仲賢買鐳射筆作觀星用途一說，有記者問到警方會否於昨晚到太空館外大規模拘捕用「鐳射槍」的人，李桂華稱：「如果嗰啲人士全部都係觀星用途嘅時候，好明顯係嗰個作用嘅時候，當然佢哋唔需要擔心。」記者指：「但你唔接受昨日方同學講話觀星。」李桂華則只是「嗯」了一聲。

<figure>
<img src="https://web.archive.org/web/20210712031641im_/https://www.hkcnews.com/news_新聞/hk-discuss/2019/08/方仲賢-鐳射-20190808025703_1dbb_large.jpg" alt="">
<figcaption>警方展示其中9枝從方仲賢身上檢獲的「鐳射槍」，另一枝用了來作現場示範。莊曉彤攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712031641/https://www.hkcnews.com/aboutus/#subscribe)
