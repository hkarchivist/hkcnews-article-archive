---
title: "見證最大規模暴動檢控　楊政賢難忘囚友「無法想像未來」的絕望"
date: "2019-08-16"
author: "記者吳婉英"
category: "眾聞"
tags:
  - "暴動罪"
  - "728上環衝突"
  - "楊政賢"
url: "https://web.archive.org/web/20210712031925/https://www.hkcnews.com/article/22929/%E6%A5%8A%E6%94%BF%E8%B3%A2-728%E4%B8%8A%E7%92%B0%E8%A1%9D%E7%AA%81-%E6%9A%B4%E5%8B%95%E7%BD%AA-22929/%E8%A6%8B%E8%AD%89%E6%9C%80%E5%A4%A7%E8%A6%8F%E6%A8%A1%E6%9A%B4%E5%8B%95%E6%AA%A2%E6%8E%A7-%E6%A5%8A%E6%94%BF%E8%B3%A2%E9%9B%A3%E5%BF%98%E5%9B%9A%E5%8F%8B%E3%80%8C%E7%84%A1%E6%B3%95%E6%83%B3%E5%83%8F%E6%9C%AA%E4%BE%86%E3%80%8D%E7%9A%84%E7%B5%95%E6%9C%9B-"
original_url: "https://www.hkcnews.com/article/22929/%E6%A5%8A%E6%94%BF%E8%B3%A2-728%E4%B8%8A%E7%92%B0%E8%A1%9D%E7%AA%81-%E6%9A%B4%E5%8B%95%E7%BD%AA-22929/%E8%A6%8B%E8%AD%89%E6%9C%80%E5%A4%A7%E8%A6%8F%E6%A8%A1%E6%9A%B4%E5%8B%95%E6%AA%A2%E6%8E%A7-%E6%A5%8A%E6%94%BF%E8%B3%A2%E9%9B%A3%E5%BF%98%E5%9B%9A%E5%8F%8B%E3%80%8C%E7%84%A1%E6%B3%95%E6%83%B3%E5%83%8F%E6%9C%AA%E4%BE%86%E3%80%8D%E7%9A%84%E7%B5%95%E6%9C%9B-"
---

# 見證最大規模暴動檢控　楊政賢難忘囚友「無法想像未來」的絕望

**7月28日，超過40人在上環衝突中被拘捕。他們被送到葵涌警署後，經過見值日官、搜身、影相、套取指模等程序，然後見律師、錄口供、被安排進入俗稱「臭格」的羈留室，隨後分批被警員押送回家搜屋……一直折騰至30日凌晨，他們才可以在「臭格」的石床上睡一覺。**

**其中一個被捕者、民陣前召集人楊政賢記得，羈留中心有一塊白板，上面寫了45名被捕者的姓名、 罪名、現況、特別要求等資料，他見到有42人的罪名是非法集結、1人藏有攻擊性武器、2人阻差辦公，部份人另有一項襲警或一項未經批准集結，全部都算不上嚴重罪行。30日黃昏時份，多人已被扣押近48小時，警察該要放人了。眾人盼望著重獲自由的一刻，有人唱著《K歌之王》（串燒版），也有嚷著待會兒去旺角食雞煲……**

**終於，有第一個人被叫出倉。他約10分鐘後回來，在接通男倉12個「臭格」的那條長走廊大嗌：「暴動，全部改控暴動！」整個羈留室頓時鴉雀無聲。一下子，希望變成絕望。**

<figure>
<img src="https://web.archive.org/web/20210712031925im_/https://www.hkcnews.com/news_新聞/hk-discuss/2019/08/楊政賢-20190816235101_202e_large.jpg" alt="">
<figcaption>楊政賢7月30日保釋，3日後到中環遮打花園出席公務員集會。集會發起人之一的顏武周，正是他昔日中大學生會的莊員。吳婉英攝</figcaption>
</figure>

其他被捕者都閉上嘴，羈留室只聽見碎亂的踱步聲。他們陸陸續續應警員呼喚出倉，愈來愈多人被告知被改控暴動罪。「大家係⋯⋯完全process唔到件事。」楊政賢憶述，有人開始問：「暴動罪可以判幾多年？」、「最高係咪7年？」他明知最高刑期是10年，卻不忍說出口。他告訴囚友：「2016年（旺角衝突暴動案）有人係被撤控（林淳軒），有人係打甩咗。」但他們知道，前路未必那麼順遂：「究竟之前嗰啲人判幾多年？」楊政賢答：「有3年、4年……有個7年（盧建民）。」眾人聽罷，一臉惆悵。

> **我呢一世都會記得，一個人、一個個體，當佢哋被告知，佢哋有機會失去5年、6年、7年青春，佢係唔能夠process到，未來係咩樣子。**

### 「唔覺得自己有做錯」

27歲的楊政賢，2014年中大政治與行政學系本科畢業，2016年成為港大國際人權法碩士。他自大學時代已活躍於社會運動，至今有5次被捕經驗，對司法體系的操作不乏親身體驗。這次被羈留期間，他多次主持「legal seminar」，向囚友講解被捕後的程序、被捕者權益、非法集結的條件等，嘗試令大家明白情況並非那麼差。

楊政賢形容，本來大多被捕者未有顯得很緊張，「第一，非法集結唔係一條好嚴重嘅罪，第二，大家唔覺得自己真係有做錯。」他提到，葵涌警署羈留室分為男倉、女倉兩邊，男倉有12個「臭格」、女倉則有8個，每個「臭格」可關4人。楊政賢指，與他同一「臭格」的3個囚友都比他年輕，估計是20來歲。據他觀察，囚友多數是單獨被捕，此前互不相職。28、29日，一眾被捕者按警察指示完成各式各樣程序，過了忙亂、疲憊的兩日，到30日幾乎無事可做，大家百無聊賴，在「legal seminar」以外，幾個後生仔也有閒聊，「乜都講下，有冇拍拖都講。」楊政賢憶述，當時氣氛頗為輕鬆，只等警察放人。

怎料，暴動檢控臨頭，令囚友瞬間對未來失去安全感，楊政賢束手無策。「原來嗰啲法律知識，喺呢啲時候，係幫唔到人去解決佢面對最迫切嘅問題：點樣同屋企人交代、解釋佢哋而家畀人控告暴動罪；點樣處理佢哋嘅保險；點樣處理佢哋份工；點樣打電話畀老細同佢哋講，手頭上面嗰啲工作要點樣處理……」

「點解一個人會有安全感？係你對於未來有預測。即係考完DSE，你就上大學；上到大學，你就可以做實習生；做過實習生，你就會有份工，然後可以組織家庭……大部份人可能都係睇緊未來3年、5年嘅事，但而家講緊你未來5年、7年可能喺監獄裡面過。所以佢哋會問，我5年、7年之後出嚟可以做乜嘢？5年、7年之後會發生咩事？」

### 「法律系統好去人性化」

囚友一個一個被叫出倉，得知身負暴動罪名，惟以阻差辦公罪名被捕的楊政賢遲遲未有被叫名。等候期間，他有想過，自己會否都被控暴動罪，「第一，以我嘅理解，我冇可能（被控）暴動，就算告都砌唔落去，實打得甩；第二，就算佢真係夾硬告，咁嗰個係政治打壓，我唯有繼續撐落去。」恐懼念頭快速消逝，他的確沒有其他囚友的憂慮。然而，面對囚友的不同反應，絕望、無力、憤怒的情緒都在他心頭打轉。

<figure>
<img src="https://web.archive.org/web/20210712031925im_/https://www.hkcnews.com/news_新聞/hk-discuss/2019/07/728上環衝突-警察開槍-20190729011449_314f_large.jpg" alt="">
<figcaption>7月28日，上環烽火連天。警方強硬清場，向人群連環開槍。美聯社</figcaption>
</figure>

「我冇經歷過一個咁嚴重、咁大型嘅暴動檢控。」楊政賢想起，他近年聽過許多場、由2016年旺角衝突觸發的審訊。當一場社會運動被放上法庭，純粹討論法律條文、法律原則，法律系統始終無法理解運動背後的精神、抗爭者心底的渴求。

> **聽嗰堆審訊嘅時候，我係覺得，咁樣嘅法律系統好去人性化，好capture唔到啲青年人喺度諗緊乜。所以當我將嗰次經驗，擺番落去我想像未來點樣再去聽（今次暴動案）嗰啲審訊，而今次我係好確確實實識得嗰啲人、同嗰啲人相處過，我係非常之難受。**

> **點解政權可以殘暴到一個程度，將一個人所有人生計劃都distort晒？點解一個政權可以無情、冷血到一個程度，可以將一個人嘅人生睇得咁輕，好似一隻蟻咁樣去踐踏，攞嚟去達到佢嘅政治目的？**

### 「佢哋唔係暴徒」

雖然被捕者都會保護自己，不會在監牢詳述個人的案情，但楊政賢與這些被控暴動罪的年輕人親身相處了兩天，始終無法想像他們是「暴徙」。「我聽返嚟嘅，好多人並唔係喺前線。事後睇返一啲故事，例如嗰對夫婦，扶起一個16歲細路女都畀人拉，我記得好多（囚友）都係類似咁嘅case，純粹係走唔切，就畀人拉咗……我唔覺得佢哋係大奸大惡，唔覺得佢哋係仇警，唔覺得佢哋係為破壞而破壞。我喺裡面聽到嘅係『生於亂世，有種責任』。大家被控暴動罪，有人恐慌，有人講話佢想繼續行出嚟，最多就參加啲有不反對通知書嘅遊行。」這批44名被控暴動罪的人，大多是十來廿歲的學生，也有飛機師、護士、教師等專業人士。

楊政賢想著，社會會怎樣把他們說成「暴徒」，愈想愈是氣難平。「一來，個社會真係好委屈呢班人。二來，當權者真係好冷血。點解可以咁輕視年輕人嘅性命同人生？呢樣唔係第一次。林鄭成日講話嘗試解決社會嘅矛盾，解決核心問題。就算你14年唔知，你16年都知個問題喺制度度啦。但你14年、16年、19年都係用緊同一套套路，透過犧牲一班人嘅人生，去換取你嘅權力。呢個已經超越咗冷血，佢真係唔當我哋係人。」

晚上10時許，終於到楊政賢被叫出倉，被告知可保釋候查，罪名仍是「阻差辦公」。他算是相對早獲得保釋，在他離開警署時，大多囚友仍未獲釋。當晚楊政賢在葵涌警署外見記者，一心為囚友發聲：

> **佢哋當中有啲人諗過去移民去其他地方重新生活，但佢哋講過：生於呢個地方就係有一種責任，令到呢個地方更加好。即使佢哋有移民嘅權利、有移民嘅機會，佢哋都希望喺呢度可以爭取番自由、爭取番一個可以安心立命嘅香港。佢哋真係唔係暴徒嚟㗎……佢哋只係一班有理想嘅青年。**

  



{{< video src="https://web.archive.org/web/20210712031925if_/https://www.facebook.com/plugins/video.php?href=https%3A%2F%2Fwww.facebook.com%2Fho.ying.90%2Fvideos%2F10157079724570306%2F&show_text=0&width=560" >}}


### 由「大台」、「左膠」到「義士」

楊政賢保釋後的一席話，被整理成文字稿放上連登， [帖文](https://web.archive.org/web/20210712031925/https://lihkg.com/thread/1389149/page/1) 得到超過8,700個正評。他被連登絲巴封為「義士」，也洗脫了2014年雨傘運動時「大台」、「左膠」的標籤。

楊政賢坦言，今次運動「不分化、不割席、不篤灰」的宗旨，是雨傘運動的「遺產」。當時的分化、撕裂，令參與者留下創傷，逼使大家進步。雨傘運動後，楊政賢一度意志消沉，終日宅在家中打機，久久未能釋懷，「譬如11.30升級失敗、綜合溝通失效，我成日都會去諗，如果畀我再做多次，我會點做？」後來他修讀國際人權法，再赴美5個月，任國家民主基金會（National Endowment for Democracy）研究員（fellow），在當地結識了許多不同議題的行動者，聽了許多其他人抗爭、挫折的經歷。有一次，他聽到一個非法移工公義（migrant justice）行動者的分享，「佢好多親友都被遣返，但佢好似咩都做唔到，佢好frustrated、好burnout。我聽到呢個經歷，喊咗唔止一包紙巾。佢好講到我個心情、嗰種frustration，就係好想做好，好想其他人都得到佢哋嘅權利、佢哋嘅well-being，結果做唔到、畀唔到佢哋，好傷心。」大哭了一場，他才開始解開心結，那是雨傘後兩年多的事。

楊政賢說，他2014年後離開社運前線，讀書、工作幾年，擴闊社交圈子和視野，令他的想法也有所改變。昔日作為一個和平大愛「左膠」，在前線面對想衝或決意死守某個地方的人，他會用策略的角度去分析，嘗試說服、阻止他人，「（我）好鍾意據理力爭，會覺得啲人唔講道理。」當年他只會想，什麼行動是「對」、 什麼行動是「錯」。「以前嗰種傾策略，係好抽空一個人嘅成長經歷同脈絡。」今日，他批判對錯之前，會嘗試理解他人為何會選擇另一種立場，「我見到每個人都有自已嘅struggle。」

<figure>
<img src="https://web.archive.org/web/20210712031925im_/https://www.hkcnews.com/news_新聞/hk-discuss/2019/08/楊政賢-20190816234848_1bf3_large.jpg" alt="">
<figcaption>楊政賢2017年到美國任國家民主基金會研究員，結交了很多當地的行動者，亦解開了雨傘運動積累的心結。楊政賢facebook圖片</figcaption>
</figure>

今次反送中運動，不少人說「勇武」與「和理非」大和解。楊政賢提到，運動發展至今，大眾應跳入一個更深入的討論：「究竟示威者勇武、用一定程度武力，係咪就一定係『暴動』呢？係我哋嘅理解裡面，『暴動』係一班mindless animals，大肆破壞，純粹發洩自己嘅情緒，但香港完全唔係咁嘅情況。當社會出現極大不公義嘅時候，本身個機制，譬如議會嘅機制、警察嘅機制、法院嘅機制，都唔能夠去解決一個政治危機，唔能夠去解決大規模嘅人權侵犯嘅時候，我覺得大家係要對示威者用武有一個比較深刻嘅理解。究竟咩時候可以用、咩時候唔可以用，並唔係好黑白分明。」

### 「陪伴抗爭者，對抗白色恐怖」

警方落案控告44人暴動罪的消息傳出後，數百人到葵涌警署外聲援被捕者，高呼「放人」、「光復香港、時代革命」、「釋放義士」等口號。當時在葵涌警署內的楊政賢坦言，聽不到人群的呼喊，但有個耳朵靈敏的囚友稱聽到外面有人叫口號，並對其他囚友說：「出面好多人支持我哋。」楊政賢指，該名囚友說罷，羈留室內的氣氛好轉，囚友得到心理上的支持，「Solidarity、一個群體，對於受刑者、被捕者嘅支援，係非常之重要。」

楊政賢呼籲，大眾繼續支援被捕者，共同抗衡政權的白色恐怖，「陪伴係好重要嘅，有朋友陪上法庭、有屋企人同佢哋講話會一齊走落去，呢啲全部都有用……當你覺得自己好被孤立嘅時候，你就會睇小自已嘅力量，好似我做任何嘢都畀人睇住、做任何嘢都會受到懲罰，所以令大家脫離孤立嘅狀態，就係我哋對抗白色恐怖嘅一件武器。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712031925/https://www.hkcnews.com/aboutus/#subscribe)
