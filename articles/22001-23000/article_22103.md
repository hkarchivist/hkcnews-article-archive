---
title: "林鄭到那打素探受傷警員　大埔街坊怒斥「林鄭柒婆點解要置香港人於死地！」"
date: "2019-07-15"
author: "記者莊曉彤"
category: "眾聞"
tags:
  - "特首"
  - "林鄭月娥"
  - "林鄭"
  - "Carrie Lam"
  - "李家超"
  - "大埔墟"
url: "https://web.archive.org/web/20200807163436/https://www.hkcnews.com/article/22103/%E6%9E%97%E9%84%AD%E6%9C%88%E5%A8%A5-%E5%A4%A7%E5%9F%94%E5%A2%9F-%E6%9D%8E%E5%AE%B6%E8%B6%85-22103/%E6%9E%97%E9%84%AD%E5%88%B0%E9%82%A3%E6%89%93%E7%B4%A0%E6%8E%A2%E5%8F%97%E5%82%B7%E8%AD%A6%E5%93%A1-%E5%A4%A7%E5%9F%94%E8%A1%97%E5%9D%8A%E6%80%92%E6%96%A5%E3%80%8C%E6%9E%97%E9%84%AD%E6%9F%92%E5%A9%86%E9%BB%9E%E8%A7%A3%E8%A6%81%E7%BD%AE%E9%A6%99%E6%B8%AF%E4%BA%BA%E6%96%BC%E6%AD%BB%E5%9C%B0%EF%BC%81%E3%80%8D"
original_url: "https://www.hkcnews.com/article/22103/%E6%9E%97%E9%84%AD%E6%9C%88%E5%A8%A5-%E5%A4%A7%E5%9F%94%E5%A2%9F-%E6%9D%8E%E5%AE%B6%E8%B6%85-22103/%E6%9E%97%E9%84%AD%E5%88%B0%E9%82%A3%E6%89%93%E7%B4%A0%E6%8E%A2%E5%8F%97%E5%82%B7%E8%AD%A6%E5%93%A1-%E5%A4%A7%E5%9F%94%E8%A1%97%E5%9D%8A%E6%80%92%E6%96%A5%E3%80%8C%E6%9E%97%E9%84%AD%E6%9F%92%E5%A9%86%E9%BB%9E%E8%A7%A3%E8%A6%81%E7%BD%AE%E9%A6%99%E6%B8%AF%E4%BA%BA%E6%96%BC%E6%AD%BB%E5%9C%B0%EF%BC%81%E3%80%8D"
---

# 林鄭到那打素探受傷警員　大埔街坊怒斥「林鄭柒婆點解要置香港人於死地！」

行政長官林鄭月娥與保安局局長李家超，今天（15日）下午到大埔那打素醫院，探望昨夜在沙田新城市廣場警民大衝突中受傷的其中3名警員。林鄭離開病房後，在走廊的咪兜前回答傳媒提問期間，在鏡頭外的大埔街坊阿華大聲斥道：「林鄭柒婆點解要置香港人於死地！」兩名醫院保安人員迅速將他按向牆角，他被逼面向牆但繼續高聲疾呼。林鄭回答完該條問題，就即刻轉身離開。林鄭繼上周二（7月9日）稱修例「壽終正寢」後，隔了五日才再公開露面，但僅回答兩名記者問題。

<figure>
<img src="https://web.archive.org/web/20200807163436im_/https://www.hkcnews.com/news_新聞/hk-discuss/2019/07/李家超-沙田衝突-林鄭-20190715201217_d756_large.jpg" alt="">
<figcaption>特首林鄭月娥（右）與保安局局長李家超（左）一同見記者。港台直播截圖</figcaption>
</figure>


{{< video src="https://web.archive.org/web/20200807163436if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F325760168302332%2F&show_text=0&width=560" >}}


大埔街坊阿華（化名）現年30多歲，是個普通基層打工仔，今日身穿短褲、T-shirt、手持一個風扇仔，「單拖」去到醫院找林鄭月娥。他向眾新聞詳述事件經過：「我3點鐘碌Facebook見到林鄭去咗那打素，我咪即刻換衫上去。我初頭搵嚟搵去都唔知佢喺邊，我喺急症室嗰層，即係地下，見到有採訪車泊喺度但唔見有記者，我喺公海群組問知唔知道林鄭喺邊度，有人話喺2樓，跟住我咪搭電梯去2樓。一出電梯就見到個八婆喺咪兜度扑咪，跟住我咪即刻開佢波。」

當時林鄭已回答了第一個問題，記者問她，是否如外媒報道，曾向中央請辭遭拒？林鄭沒有回應是否真有其事，僅表示特首任期為5年，承認自己目前面對好大困難，但仍「有承擔同熱誠」完成任內工作。她又指6月15日已經宣布：「徹底停止有關修例嘅工作。所以我希望社會亦都諒解，嗰個引發抗爭嘅事已經唔存在。」

第二位記者詢問為何堅拒成立獨立調查委員會，林鄭正在回答就聽到阿華罵聲：「林鄭柒婆點解要置香港人於死地！」很多傳媒的直播都清晰聽到這句，但他話音未落就被兩個保安員按住，他堅持扶住欄杆，未有被按在地上，只是被逼坐低面壁，但仍繼續疾呼。「跟著我問點解要出賣香港人，我話，你嗰兩個仔有英國國籍，可以隨時走，但係我哋香港人就無得走。」

他說現場有幾個圍觀的女士，叫保安不要打人。由於阿華被逼面壁，他看不見林鄭，直到圍觀的街坊跟他說林鄭走了，他才停止罵聲，「我都唔知佢咁快走，諗住繼續鬧架嘛」。離開的時候，他跟一個「藍絲阿伯」對罵了幾句，然後就回家去。他說一直到好想當面罵林鄭，難得今日林鄭出現在大埔，自己又未夠鐘返工，於是他二話不說就去開罵。

問到最令他覺得憤怒的是甚麼，他稱：「佢唔道歉認錯，同埋縱容警隊繼續咁樣打市民。啲差佬失晒理性咁樣，見人就毆，對市民嘅不滿發洩喺示威者身上，你見尋日新城市都係，啲市民無挑釁，都係咁追住市民嚟打。」他表示因為工作關係，在剛過去的周末沒有參與遊行示威，但在6.12都食了催淚彈，至今未有受過傷。

<figure>
<img src="https://web.archive.org/web/20200807163436im_/https://www.hkcnews.com/news_新聞/hk-discuss/2019/07/大埔那打素醫院-20190715204439_1c57_large.jpg" alt="">
<figcaption>阿華（右）第一次當面罵林鄭月娥。《蘋果日報》照片</figcaption>
</figure>

林鄭上周五出席香港建造商會閉門晚宴，發言時表示支持警隊，並表明不會出賣警隊。她今日慰問受傷警員後見記者，表示感謝警隊，並稱警員受到「暴徒」襲擊：「我哋嚟到當然係感謝我哋嘅警務人員，走到最前線，維護香港嘅治安，佢哋盡忠職守，而且非常之專業、克制，但係竟然受到呢啲暴徒，我覺得真係可以形容為暴徒，肆意襲擊佢哋。」

對於為何堅拒成立獨立調查委員會、警員執勤時情緒不穩怎能成為藉口？林鄭答道，上周二已經回覆了第一個問題，然後指：「如果大家，包括記者朋友，如果認為呢個過程（警方執法期間），有一啲你哋認為唔適當或者唔合理嘅行為，亦都可以向監警會提出呢個投訴。事實上，監警會到目前為止，亦都收咗幾十個呢啲投訴，包括來自傳媒朋友嘅投訴。」說罷就匆匆離開。

<figure>
<img src="https://web.archive.org/web/20200807163436im_/https://www.hkcnews.com/news_新聞/hk-discuss/2019/07/沙田衝突-新城市廣場-防暴警察-20190715002918_266d_large.jpg" alt="">
<figcaption>大批裝備充足的警員昨夜衝入新城市廣場。美聯社</figcaption>
</figure>

李家超則在短短5分半鐘的發言，三度感謝警隊：「我亦都好似行政長官一樣感謝佢哋，喺呢個咁艱難嘅時候，大家同心協力，堅守崗位，面對唔同嘅挑戰同埋壓力」、「警隊喺咁困難嘅時候，都係同心協力去維持公共安全、公共秩序，我哋係非常感激佢」、「我再次感謝警隊，喺咁困難嘅時候，都可以堅守崗位，同心協力」。

李家超又指：「刻意攻擊警方嘅暴力人士，係非常有組織性，包括有物資、有聯繫、係有口號，亦都有手勢，係有計劃嘅，有刻意堵路同破壞社會安寧。」

林鄭與李家超慰問受傷警員，有多家媒體在Facebook直播，眾新聞抽查三家傳統媒體：香港電台、有線電視和now新聞的直播，截至晚上約8時，這三家媒體的林鄭直播分別錄得「嬲嬲」4004個、6818個、4913個，數量遠超其他「表情」，佔總數約9成。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200807163436/https://www.hkcnews.com/aboutus/#subscribe)
