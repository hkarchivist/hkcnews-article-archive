---
title: "【8.5金鐘】青年隔水馬斥警方：畀人利用仲唔知，是為不智"
date: "2019-08-06"
author: "眾新聞記者"
category: "眾聞"
tags:
  - "金鐘"
  - "反送中"
  - "85罷工罷市"
url: "https://web.archive.org/web/20190808144224/https://www.hkcnews.com/article/22657/%25E9%2587%2591%25E9%2590%2598-%25E5%258F%258D%25E9%2580%2581%25E4%25B8%25AD-85%25E7%25BD%25B7%25E5%25B7%25A5%25E7%25BD%25B7%25E5%25B8%2582-22657/%25E3%2580%259085%25E9%2587%2591%25E9%2590%2598%25E3%2580%2591%25E9%259D%2592%25E5%25B9%25B4%25E9%259A%2594%25E6%25B0%25B4%25E9%25A6%25AC%25E6%2596%25A5%25E8%25AD%25A6%25E6%2596%25B9%25EF%25BC%259A%25E7%2595%2580%25E4%25BA%25BA%25E5%2588%25A9%25E7%2594%25A8%25E4%25BB%25B2%25E5%2594%2594%25E7%259F%25A5%25EF%25BC%258C%25E6%2598%25AF%25E7%2582%25BA%25E4%25B8%258D%25E6%2599%25BA"
original_url: "https://www.hkcnews.com/article/22657/%25E9%2587%2591%25E9%2590%2598-%25E5%258F%258D%25E9%2580%2581%25E4%25B8%25AD-85%25E7%25BD%25B7%25E5%25B7%25A5%25E7%25BD%25B7%25E5%25B8%2582-22657/%25E3%2580%259085%25E9%2587%2591%25E9%2590%2598%25E3%2580%2591%25E9%259D%2592%25E5%25B9%25B4%25E9%259A%2594%25E6%25B0%25B4%25E9%25A6%25AC%25E6%2596%25A5%25E8%25AD%25A6%25E6%2596%25B9%25EF%25BC%259A%25E7%2595%2580%25E4%25BA%25BA%25E5%2588%25A9%25E7%2594%25A8%25E4%25BB%25B2%25E5%2594%2594%25E7%259F%25A5%25EF%25BC%258C%25E6%2598%25AF%25E7%2582%25BA%25E4%25B8%258D%25E6%2599%25BA"
---

# 【8.5金鐘】青年隔水馬斥警方：畀人利用仲唔知，是為不智

市民昨日發起三罷行動，並在七區舉行集會。位於金鐘添馬公園的集會下午1時開始，集會人士填滿添馬公園、立法會示威區，及後佔據添美道、夏愨道及部分夏愨道行車天橋。

警方下午向人群投擲多枚催淚彈，以強硬武力清場。此時，添馬公園仍有大批集會人士聚集，部分市民經海富天橋離開時，與駐守在政總對出天橋的警員，相隔水馬對罵。其中，有一名戴上全副裝備的青年痛斥警員……


{{< video src="https://web.archive.org/web/20190808144224if_/https://www.youtube.com/embed/1tmW9BW-maY" >}}


年輕示威者痛斥警員躲藏在「狗屋」（警署）、巨型水馬陣內，向示威者擲催淚彈、放胡椒噴霧，「我哋起碼肯行出嚟為自己個家。你？賣港賊！仲要搵兩萬八……」

> （警察）畀人利用仲唔知，是為不智。明明我哋市民先係你哋要服務嘅人，是為不忠。你哋專蝦啲老弱婦孺，是為不義。不公、不義、不智嘅犯法狗。你哋繼續照啦，我哋係唔怕光㗎。要有你哋啲垃圾先要匿埋喺入面，黐啲雷射膠紙。驚咩呀？你咪繼續照我囉，我有咩好驚呀？我又冇犯法，我冇錯。我為公義企出嚟，而你哋呢？匿埋喺入面，連編號都唔敢拎出嚟呀，羞唔羞家呀？有啲連自己要出示委任證都唔知道，到底點畢業㗎你哋？

有記者舉機拍攝水馬內的警察，即被喝止：「喂！拍乜X嘢呀？」有警員批評在場拍攝的記者採訪不公道，一度透過水馬間縫，直朝記者噴射胡椒噴霧。該名年輕示威者續斥警察：

> 點解我哋每個禮拜走出嚟，係為乜嘢呀？我哋為嘅，係爭取番我哋要有嘅自由公義。而你哋每個禮拜出嚟，為乜嘢呀？為你嗰份糧，埋沒自己嘅良心。你自己問吓自己，對唔對得住自己？對唔對得住我哋？對唔對得住你哋父母呀？每日都畀人問候，對唔得住你阿媽呀！你番去（屋企）斟茶認錯，係因為你個不孝子、不孝女，令到你阿媽成日畀人問候。

圍觀群眾報以一陣歡呼。該名青年接著說：「我哋一個市民都冇傷害過。就算連你哋，黑警、黑狗，我哋都冇傷害過你哋。」警員隨即用粗口罵他：「收皮啦！」

示威者於是叫警員走出水馬，跟他講道理，「你行唔行到？你敢唔敢呀？你唔敢呀，知唔知點解？因為你理虧，你怯呀。點解你哋要係咁射催淚彈呀？你哋驚呀，驚你哋停低咗，個腦就唔記得咗，你做緊錯嘅事呀。你哋明知自己做緊錯事，你哋唔停咁做，就係希望可以遮咗你哋個良心呀。」


{{< video src="https://web.archive.org/web/20190808144224if_/https://www.youtube.com/embed/IPBWIXfVG3c" >}}


這天下午約4時半，警員設於政府總部、2米高水馬圍牆內，朝夏愨道人群施放多枚催淚彈，並一度舉起橙旗，發射橡膠子彈。及後有警員走上政總天橋旁的平台，向地面一次過投擲多枚催淚彈。


{{< video src="https://web.archive.org/web/20190808144224if_/https://www.youtube.com/embed/OHogzbpj63Y" >}}


有示威者在夏愨道行車天橋及地面，向水馬內的警員投擲雜物。前線示威者在最接近警方的地面，半蹲在自行搬來的水馬後，以木製盾牌及雨傘築起防線；另一批示威者用水澆熄掉下的催淚彈。在天橋平台上的集會人士，向地面警員高呼「不畏懼、不徇私、不對他人懷惡意」的警察誓詞。

至傍晚6時許，一輪催淚彈攻勢後，現場示威者呼籲轉場銅鑼灣，人潮慢慢沿告士打道向灣仔方向移動，不久後夏愨道已近乎清空。


{{< video src="https://web.archive.org/web/20190808144224if_/https://www.youtube.com/embed/Swz7sF6kKmw" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190808144224/https://www.hkcnews.com/aboutus/#subscribe)
