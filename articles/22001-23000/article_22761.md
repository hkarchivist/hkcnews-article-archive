---
title: "講冇建樹，夠你林鄭？"
date: "2019-08-10"
author: "假才子"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "逃犯條例"
url: "https://web.archive.org/web/20190810042253/https://www.hkcnews.com/article/22761/%E6%9E%97%E9%84%AD%E6%9C%88%E5%A8%A5-%E9%80%83%E7%8A%AF%E6%A2%9D%E4%BE%8B-22761/%E8%AC%9B%E5%86%87%E5%BB%BA%E6%A8%B9%EF%BC%8C%E5%A4%A0%E4%BD%A0%E6%9E%97%E9%84%AD%EF%BC%9F"
original_url: "https://www.hkcnews.com/article/22761/%E6%9E%97%E9%84%AD%E6%9C%88%E5%A8%A5-%E9%80%83%E7%8A%AF%E6%A2%9D%E4%BE%8B-22761/%E8%AC%9B%E5%86%87%E5%BB%BA%E6%A8%B9%EF%BC%8C%E5%A4%A0%E4%BD%A0%E6%9E%97%E9%84%AD%EF%BC%9F"
---

# 講冇建樹，夠你林鄭？

中共同港府近日加強攻勢，日日開記者會攻擊示威，但狗口長不出象牙，只識鬧人搞壞經濟同賴外國勢力，對於呢個局面如何自己有份造成，隻字不提，應該話唔敢提。

最新，講過N次會學習謙卑同溝通既林鄭，直頭鬧示威者對社會冇建樹冇stake，所以搞破壞。又嚟依種有貢獻冇貢獻論？第一，邊個話反政府的人冇貢獻？ 多場示威同罷工都有各行各業，無論法律界、醫護界、交通界、金融界、公務員參與，甚至影后同前高官都有呀，你敢話佢地全部都冇貢獻？第二，有貢獻先有權出聲呀？ 咁不如搵班富豪治港啦，佢地貢獻得多GDP，其他人貢獻就少丫嘛。仲有幾時取消體育界、漁農界議席呀？第三，其實正正係年輕人太有stake，先咁緊張香港。 班年輕人未來五六七十年都要係香港過世架，點會冇stake呀。已經未同你講2047添啦，你班老嘢根本唔夠長命唔需要驚，又或者揸緊外國護照所以唔洗驚。

<figure>
<img src="https://web.archive.org/web/20190810042253im_/https://www.hkcnews.com/news_新聞/hk-discuss/2019/08/Carrie%20Lam-89機場集會-20190810090708_3e26_large.jpg" alt="">
<figcaption>一名昨天在機場參加「和你飛」集會的市民，舉起抗議林鄭出賣香港、祖國和香港警察的標語。美聯社</figcaption>
</figure>

講開又講，最冇建樹咪你班親中派，尤其你林鄭囉。回歸廿年，治港無方，各類深層次矛盾無解，民心離國家越來越遠，都唔肯認自己有錯，一味賴咩識用TG就係外國勢力操控。律政司帶頭犯法，財政司就開劏房，仲有個政務司就真係做過咁多年官都冇人知佢有咩建樹。

不過都唔夠你林鄭有建樹啦，成件事個元兇就係你，你仲好意思話人搞破壞，最破壞香港咪你囉。唔只逼出香港史上最大型反政府運動，又搞到成個禮崩樂壞警黑合作， 仲有響中共建國70周年前夕同中美貿易戰之中為國家添煩添亂，邊個夠你建樹多呀？考第一添呀。其實你只要一句撤回送中或者獨立調查，局勢立即緩和，示威者起碼即刻少一半，暴力行為即刻減少。咁簡單就可以幫到香港既嘢你都唔做，學咩人講建樹呀你。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190810042253/https://www.hkcnews.com/aboutus/#subscribe)

---

![博客 | 假才子](https://web.archive.org/web/20190810042253im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
