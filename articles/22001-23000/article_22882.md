---
title: "何韻詩：藝人從政，將是個新角色"
date: "2019-08-20"
author: "特約記者陳零"
category: "眾聞"
tags:
  - "何韻詩"
  - "hocc"
  - "Denise Ho"
  - "參選"
  - "藝人從政"
url: "https://web.archive.org/web/20190820022746/https://www.hkcnews.com/article/22882/%E4%BD%95%E9%9F%BB%E8%A9%A9-%E5%8F%83%E9%81%B8-%E8%97%9D%E4%BA%BA%E5%BE%9E%E6%94%BF-22882/%E4%BD%95%E9%9F%BB%E8%A9%A9%EF%BC%9A%E8%97%9D%E4%BA%BA%E5%BE%9E%E6%94%BF%EF%BC%8C%E5%B0%87%E6%98%AF%E5%80%8B%E6%96%B0%E8%A7%92%E8%89%B2"
original_url: "https://www.hkcnews.com/article/22882/%E4%BD%95%E9%9F%BB%E8%A9%A9-%E5%8F%83%E9%81%B8-%E8%97%9D%E4%BA%BA%E5%BE%9E%E6%94%BF-22882/%E4%BD%95%E9%9F%BB%E8%A9%A9%EF%BC%9A%E8%97%9D%E4%BA%BA%E5%BE%9E%E6%94%BF%EF%BC%8C%E5%B0%87%E6%98%AF%E5%80%8B%E6%96%B0%E8%A7%92%E8%89%B2"
---

# 何韻詩：藝人從政，將是個新角色

8月12日，「反送中」示威者在機場發起「警察還眼」集會，當日謠傳警方於傍晚6點清場，何韻詩卻親到機場作Facebook直播，吸引超過39萬人次觀看。

7月8日，她獲邀出席瑞士日內瓦舉行的聯合國人權理事會例會 （United Nation Human Rights Council），發表90秒的演說，遭中國代表兩次打斷，得到國際傳媒廣泛報道。

歌手出身的何韻詩，自2014年起支持雨傘運動，成為遭內地封殺的香港藝人：「由雨傘到這次 （反送中），我嘅參與，都唔係因為喺政治上有咩野心，從來都係因為我想同班學生一齊去對抗不公義。」

何韻詩近日接受眾新聞訪問，被問到在當下的時勢，可有準備參選。她說：「經歷這四、五年，個人定咗啲，比起以前，這是個優勢。我唔敢講好ready，但一定係進步緊。」她認為，前提是能平衡歌手和從政者的身份：「大家要明白歌手嘅身份，係對多方面有利。去到外交部分，點解有個歌手講啲咁嘅嘢，嗰個係新嘅角色，喺香港本身呢個歷程，但點樣去好好用呢樣嘢，包括我、包括身邊人，包括香港市民，都要一齊去諗吓。」


{{< video src="https://web.archive.org/web/20190820022746if_/https://www.youtube.com/embed/M5MawJGOaPw" >}}


<figure>
<img src="https://web.archive.org/web/20190820022746im_/https://www.hkcnews.com/news_新聞/hk-discuss/2019/08/hocc-20190816014753_c5f1_large.jpg" alt="">
<figcaption>何韻詩於2014年支持雨傘運動，遭內地封殺。</figcaption>
</figure>

**特別身份引外媒關注**

2014年雨傘運動展開時，何韻詩與黃耀明、何式凝等人發起成立「文化界監察暴力行動組」（文化監暴），又與少數支持傘運的歌手錄製歌曲《撐起雨傘》，還親到佔領區靜坐。她不但曾被拘捕，亦與杜汶澤、黃秋生、王宗堯等支持傘運的藝人，遭內地封殺，並不獲所屬的寰亞唱片續約。其後，她成立音樂製作公司 Goo Music，成為獨立歌手。

傘運後，2016年5月，法國護膚品牌Lancôme 原本邀請何韻詩參與宣傳活動，卻因內地施壓而取消。同年10月，她在紅館舉行兩場演唱會，還一改「獨家贊助」的遊戲規則，把贊助金額拆細，並獲得230個中小企贊助商支持。

「我真係唔覺得犠牲咗太多演藝事業，當然時間上有犠牲，無得話閉關三個月寫歌，而家要諗點樣同步進行；以前嗰種好舒適去做 （創作），而家唔適用，係辛苦啲，但係必須。」何韻詩續說：「今天在個人利益上，已經不再是最主要考量，當然我唔可以餓死，所以過往幾年，點解我花好大心機在我的歌唱事業上，因為如果沒有這個，我就沒有自由度去做另一邊的事。」

何韻詩認為，其藝人的身份對所參與社會運動有利：「去到呢刻我都覺得，我歌手的身份很重要，如果無呢個身份，外國傳媒唔會有嗰個關注度，呢個係好現實嘅；你有個咁嘅身份，佢哋有多角度去追訪，追訪唔係講我個人，都係講緊香港，係對成個運動有利。呢個歌手身份滋養我，令我有能力行出嚟做其他嘢，始終我最擅長係用我嘅歌曲，或者用舞台上嘅我，傳播一啲訊息，來到呢刻，我覺得要保護呢個身份。」

<figure>
<img src="https://web.archive.org/web/20190820022746im_/https://www.hkcnews.com/news_新聞/hk-discuss/2019/08/hocc-20190816014645_93ff_large.jpg" alt="">
<figcaption>何韻詩曾於雨傘運動清場時被拘捕。蘋果日報圖片</figcaption>
</figure>

**一步一步走來**

除了接受國際傳媒訪問，何韻詩今年5月獲邀到挪威出席「奧斯陸人權論壇」（Oslo Freedom Forum），以英語發表12分鐘演講，親述參與傘運的經歷。7月8日，她出席瑞士日內瓦舉行的聯合國人權理事會例會 （United Nation Human Rights Council），發表90秒的演說。

「我覺得我係俾香港政府推出嚟，佢哋一步一步將我推到而家較前線嘅位置。我個人比較......尤其這四、五年，順住個flow去，我唔會刻意嘗試令一啲嘢發生，我會睇自己身位最擅長、最適合，大家最需要我做邊一樣嘢。無論雨傘，定係去UN講嘢，都係好自然發生。」她憶述，大概6月中收到非牟利組織UN Watch的邀請：「都有啲淆底 ，因為我唔係有太多經驗，突然間收到邀請要去聯合國，仲要咁緊張一定要90秒講完；你知道對抗緊嗰個已經唔係香港政府，而係背後中國大陸成個體系，個壓力係點樣可以盡用呢90秒。」

何韻詩發言期間，兩次遭中國代表打斷：「坦白講，我預咗佢哋會打斷我嘅，因為睇過以往中國維權人士發言，佢哋（中國官方代表）係有打斷人呢鋪癮，我其實無問題。只不過你用好實在嘅方法，就係透過唔俾我講嘢，話俾人聽你係唔俾人講嘢㗎，呢個政府就係咁打壓聲音，打壓人權，用各種無理嘅方法，令到你唔可以發聲。我好歡迎佢截我㗎，因為正正就展現咗醜陋嘅一面。」

何韻詩說，透過90秒的發言，盼望為香港人打氣：「當時正係我哋失去幾位抗爭者性命時，香港瀰漫好絕望、好沉鬱嘅氣氛，我覺得喺咁短嘅時間，好想俾啲希望大家。當然我哋即使講完或者做完，佢哋 （中國政府）未必會改變，但我好相信，我哋做嘅每一個行動，講嘅每句説話，都係影響緊其他人，包括香港人，或者其他面對同樣問題嘅國家；都係歸究同一個問題，就係有太多極權國家政府漠視緊人民嘅聲音。」

<figure>
<img src="https://web.archive.org/web/20190820022746im_/https://www.hkcnews.com/news_新聞/hk-discuss/2019/08/何韻詩-20190816014711_21a3_large.jpg" alt="">
<figcaption>何韻詩今年5月獲邀到挪威出席「奧斯陸人權論壇」發表演講，演說後自彈自唱廣東歌《極夜後》。美聯社圖片</figcaption>
</figure>


{{< video src="https://web.archive.org/web/20190820022746if_/https://www.youtube.com/embed/KXeqW22YaaA" >}}


**誰更暴力？**

7月14日，何韻詩看著沙田遊行後的直播：「成班警察將路人逼入商場，件事係好唔合理。」她匆匆趕去沙田：「去到現場，最混亂嘅狀況已經過咗，純粹有班便衣同軍裝、有班示威者，各自喺度鬧嚟鬧去，呢樣都係我唔能夠理解。作為一個紀律部隊，有晒槍械、保護工具，權力喺你手，點解佢哋完全無管理情緒能力？人哋話一句，佢又會話番轉頭。紀律部隊有rule of conduct，佢哋必須要遵守；佢哋唔只行動，情緒都要識得管理，至可以做紀律部隊。好明顯而家唔係啦，好多係出嚟發洩打人報仇咁嘅姿態。」

8月5日全港三罷、8月13日機場大混亂之後，都有聲音指示威者引發暴力抗爭。何韻詩說：「暴力呢個議題，大家進化緊，雨傘係一滴暴力都唔可以有，但嗰時面對嘅狀況同而家唔能夠相提並論。嗰時一粒催涙彈已經瓜瓜叫，而家出埋橡膠子彈，我哋已經開始睇清楚，呢個政府最嗱渣嘅手段，都可以用喺我哋身上，你能唔能夠相信佢會公平公正，去面對去處理每一件事？」

「香港政府慢慢失去誠信，加上警察無理咁拉人、打人、掟催涙彈，我都係其中一個（食彈）。無啦啦，點解我會喺催涙彈嘅煙霧入面，明明我企喺好側邊。當你經歷咗咁多嘢後，你發現有啲嘢你唔可以坐喺度等佢處決你。當然有啲底線要堅守，我哋唔可以發動無理傷人，但去defense （自衛） 係絕對合理，政府逼到大家有咁樣變化，有呢啲畫面出現，我哋要記得點解有呢個畫面出現。」

<figure>
<img src="https://web.archive.org/web/20190820022746im_/https://www.hkcnews.com/news_新聞/hk-discuss/2019/08/何韻詩-20190816014733_143c_large.jpg" alt="">
<figcaption>7月27日，何韻詩現身元朗，歡迎粉絲參與《有緣千里能相會見到就見流動簽名會》。何韻詩 Facebook圖片</figcaption>
</figure>

**感謝年輕人勇敢**

反送中運動已超過兩個月，政府對市民五大訴求置若罔聞：「係咪無爭取到任何嘢呢？我覺得唔係，起碼喺全世界無人敢站起來，用一個咁嘅scale，去對抗中共咁大嘅極權之下，香港人可以，香港人企起身，仲唔只係一日，係俾佢哋打走又再返嚟，打完又再返嚟，係個意識形態上，已經係個好大嘅進程。」她認為，雖然特首林鄭月娥沒有說「撤回」條例，但某程度作出的退讓，已屬史無前例，代表運動並非亳無成果。

「我好相信而家喺街每一個嘅畫面，每一個人行出嚟，每一個人去堅持，已經唔淨係喺香港發生緊，佢嘅力量係蔓延緊。」何韻詩說，收到亞美尼亞 （Armenia） 維權人士的短訊，盛讚香港人向世界各地抗爭者展示了和平非暴力的示威模式：「其實有唔同嘅做法，可以好有創意，可以無領袖但好團結，我哋要記得呢樣嘢。」

**一路走來，何韻詩特別感激參與傘運及反送中運動的年輕人：「冇佢哋嘅勇敢，亦唔會激發我一步一步向前行，我相信呢番說話，都可以代表好多人嘅聲音，佢哋真係完全唔理自己嘅安全，唔理自己嘅未來，都行到呢一步，無得返轉頭。」**

**「尤其喺過去兩個月，本身係喺絕望失望嘅狀態，一手一腳去將我哋嘅希望搵番嚟，係全靠呢班年輕人，佢哋喚醒我哋所有人嘅熱誠同希望，係佢哋每一次嘅堅持、係佢哋一路堅持落去，喺每一次抗爭都企喺最前面，竟然係呢班小朋友去遮風擋雨。」**

**「我諗去到呢刻，有負擔有考慮嘅大人，唔能夠再諗自己利益，選擇自我滅聲，或者去企後啲，我哋必需要盡最後嘅努力，要團結一致，去用我哋所有方法，令到呢班小朋友唔會感到孤獨。」**

<figure>
<img src="https://web.archive.org/web/20190820022746im_/https://www.hkcnews.com/news_新聞/hk-discuss/2019/08/何韻詩-20190816014819_3017_large.jpg" alt="">
<figcaption>相比5年前，何韻詩坦言，對於參選立法會與否，較有準備。</figcaption>
</figure>

攝影：Lew


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190820022746/https://www.hkcnews.com/aboutus/#subscribe)
