---
title: "〈差人做嘢，唔駛你教〉- 救護員篇"
date: "2019-07-17"
author: "特約轉載"
category: "眾說"
tags:
  - "書展"
  - "我還是救護員的日子"
url: "https://web.archive.org/web/20210308003609/https://www.hkcnews.com/article/22122/%E6%88%91%E9%82%84%E6%98%AF%E6%95%91%E8%AD%B7%E5%93%A1%E7%9A%84%E6%97%A5%E5%AD%90-%E6%9B%B8%E5%B1%95-22122/%E3%80%88%E5%B7%AE%E4%BA%BA%E5%81%9A%E5%98%A2%EF%BC%8C%E5%94%94%E9%A7%9B%E4%BD%A0%E6%95%99%E3%80%89-%E6%95%91%E8%AD%B7%E5%93%A1%E7%AF%87"
original_url: "https://www.hkcnews.com/article/22122/%E6%88%91%E9%82%84%E6%98%AF%E6%95%91%E8%AD%B7%E5%93%A1%E7%9A%84%E6%97%A5%E5%AD%90-%E6%9B%B8%E5%B1%95-22122/%E3%80%88%E5%B7%AE%E4%BA%BA%E5%81%9A%E5%98%A2%EF%BC%8C%E5%94%94%E9%A7%9B%E4%BD%A0%E6%95%99%E3%80%89-%E6%95%91%E8%AD%B7%E5%93%A1%E7%AF%87"
---

# 〈差人做嘢，唔駛你教〉- 救護員篇

【撰文：八運當令】

身為救護員，好多時做嘢都會遇著警察，例如好常見嘅襲擊案件。   
   
 有襲擊案，就一定係有「施襲者」同「被襲擊者」。救護員嘅工作好簡單，唔理對方係邊個，只要有受傷就要幫對方處理傷勢，繼而送院。   
   
 至於警察，佢地嘅工作當然係要查明真相，若然有人犯法，就要逮捕涉案人，然後落案起訴。問題嚟喇，如果係一啲普通嘅打鬥，只要被打嘅人話唔控告對方，其實單案就等同完結，當無事發生過。   
   
 由於警察都只係一名打工仔，而打工仔係會抱住一種「唔想do」嘅心態返工，佢地係會千方百計將大事化小，甚至小事化無，務求令自己嘅工作做少一件得一件。   
   
 以下係我個人經歷。   
   
 有次一名年老嘅商場男清潔工被打，受輕傷嘅佢報警求助，警察比救護員更先到場，但打人嗰個早就逃之夭夭。由於阿伯臉部受傷，救護員當然要幫佢處理傷勢。   
   
 警察幫阿伯落口供期間，我聽到一啲咁樣嘅對話。   
   
 伯伯：「條友都痴線嘅！都唔知係咪飲醉酒，叫佢唔好亂扔垃圾咋嘛，仲惡人先告狀，講唔夠兩句就打咗我兩拳。」   
   
 警察：「對方男定女嚟架？」   
   
 伯伯：「男人嚟嘅，著白色衫，戴住副眼鏡。」   
   
 警察：「佢個樣點架？有無啲咩特徵？」   
   
 伯伯：「咪中年男人咁嘅樣囉，肥肥地嘅。」   
   
 警察：「咁唔得喎，一街都係肥肥地嘅中年男人，你唔形容得清楚啲，我地好難幫你架喎。」   
   
 伯伯：「邊睇得咁清楚啫，我年紀大本身睇嘢都眼矇。佢衝過嚟打我，我梗係要掩護自己先啦。」   
   
 事後，當然係無人被落案起訴，因為根本搵唔到打人嗰個，或者咁講，佢哋根本就無意去搵。事件亦無任何跟進，警察只係叫阿伯以後小心啲，有事先再就打999，而阿伯最後亦拒絕送院，成件事就咁不了了之。   
   
 想講嘅係，其實商場入面係有CCTV，只要睇返片段，就可以搵到係邊個打傷阿伯。但由於警察認為只係好小事，無需要搞咁多嘢，於是完美示範咗咩叫小事化無。   
   
 最大嘅問題係，當時係接近夜晚十一點，啲警察要落更，要收工。   
   
 有人被打？好小事啫，仲行得走得，咪阻住我收工啦。   
   
 仲有另一單，當時又係夜晚，今次「打人者」同「傷者」都喺現場，一樣係有警察同救護員。   
   
 救護員依舊係會幫傷者處理傷勢，今次對方係爆咗個嘴角。   
   
 從對話中得知，兩位男事主原來係互不相識，但因為喺街上發生碰撞而導致口角，最後打起上嚟，而傷者當然係唔夠打嗰一方。   
   
 由於警察同打人者企咗喺另一邊落口供，所以聽唔到佢哋講乜，但以下係警察同傷者嘅對話。   
   
 警察：「無謂搞大件事佢啦。」   
   
 男人好嬲，一直無出聲，但佢嘅意願係想告對方打人。   
   
 無耐之後，原本喺另一邊落口供嗰位警察就行埋嚟：「嗱！我唔知你哋，如果你告佢，你兩位就要跟哂我返警處落口供。但你哋聽日都要返工㗎？用錢解決到嘅問題就唔係問題啦，你哋自己傾掂數先喇。」   
   
 再過咗一陣，打人嗰位行埋嚟同傷者道歉，然後塞咗一張五百蚊紙同兩張一百蚊紙俾對方，傷者見到有錢收，即刻眼前一亮。   
   
 呢個時候，警察又問：「點？跟唔跟我哋返警處落份詳細口供？」   
   
 最後，又係當無事發生過。究竟警察同當事人講過啲乜，大家心照。   
   
 唔敢講咁嘅做事方法到底係啱定錯，亦唔敢講警隊入面係咪全部都係啲咁嘅人。可能呢啲就係所謂嘅非常手法，但假如採取非常手法嘅背後動機，純粹只係想令自己做少啲嘢而選擇性執法，咁到底佢哋仲應唔應該受到市民嘅尊重呢？

<figure>
<img src="https://web.archive.org/web/20210308003609im_/https://www.hkcnews.com/news_新聞/hk-discuss/2019/07/我還是救護員的日子-書籍-20190717060920_1150_large.png" alt="">
</figure>

**出版社：山道出版社（書展位置：綜合書刊館 1A-B20）**   
 **書名：《我還是救護員的日子》書展第4版（山道出版社）**

**作者：八運當令**   
 **2014年尾開始於討論區發表故事，一個很依賴靈感的作者。**   
 **喜歡寫作，但更喜歡閱讀。**   
 ****   
 **救護員，一種特別的職業。**   
 **他們一直走在最前線，每天的工作都充滿未知，可能是人們濫用服務，可能是有人跳樓自殺，可能是從未遇過的大型意外……**   
 **而他們總是默默耕耘，竭盡所能伸出援手。**   
 **一位曾經的救護員，把他的最真實的所見所聞，以至最深切的所思所感，都一一道來。**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210308003609/https://www.hkcnews.com/aboutus/#subscribe)

---

![博客 | 特約轉載](https://web.archive.org/web/20210308003609im_/https://www.hkcnews.com/uploads/avatars/b9253e8a-10e3-49ef-b6c4-24b3101fd809.png?1997537264)

**博客 | 特約轉載**


