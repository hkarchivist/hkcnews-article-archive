---
title: "談林鄭記者會、談記者們、談港大Standing Order"
date: "2019-07-23"
author: "殷琦"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "元朗打人"
  - "利君雅"
url: "https://web.archive.org/web/20200917122304/https://www.hkcnews.com/article/22302/%E5%85%83%E6%9C%97%E6%89%93%E4%BA%BA-%E6%9E%97%E9%84%AD%E6%9C%88%E5%A8%A5-%E5%88%A9%E5%90%9B%E9%9B%85-22302/%E8%AB%87%E6%9E%97%E9%84%AD%E8%A8%98%E8%80%85%E6%9C%83%E3%80%81%E8%AB%87%E8%A8%98%E8%80%85%E5%80%91%E3%80%81%E8%AB%87%E6%B8%AF%E5%A4%A7standing-order"
original_url: "https://www.hkcnews.com/article/22302/%E5%85%83%E6%9C%97%E6%89%93%E4%BA%BA-%E6%9E%97%E9%84%AD%E6%9C%88%E5%A8%A5-%E5%88%A9%E5%90%9B%E9%9B%85-22302/%E8%AB%87%E6%9E%97%E9%84%AD%E8%A8%98%E8%80%85%E6%9C%83%E3%80%81%E8%AB%87%E8%A8%98%E8%80%85%E5%80%91%E3%80%81%E8%AB%87%E6%B8%AF%E5%A4%A7standing-order"
---

# 談林鄭記者會、談記者們、談港大Standing Order


{{< video src="https://web.archive.org/web/20200917122304if_/https://www.youtube.com/embed/7uqqAmIlRr4" >}}


睇記者們（尤其是利君雅）記者會爆Seed呢段片，睇林鄭被追問到塊面黑過墨屎，當然大快人心；但另一方面，我發覺通常記者朋友都會一次過問幾條問題（機會寶貴，當然一次過問幾條），但實際上答者往往答唔到咁多條問題重點，仲令佢可以避開好多原本極為尖銳的問題（我頂...）。這讓我想起眾膠官的畢業學府香港大學，有樣野叫做 Standing Order（中文為會議常規），其實非常好用，點解唔可以起記者會度用？！

### 談Standing Order會議常規

Standing Order（會議常規），為HKU一般正統答問大會必要學識的規矩。我唔知其他 U 有無呢樣野，反正HKU對 Standing Order 呢樣野是十分注重（入得HKU上莊（又或者去過Hall O），最深刻一樣嘢相信就是一開始見到一大班 Current/Final 用「震憾性的聲音」、氣勢如虹地面對台上被諮詢（質詢？）又未熟識 Standing Order 的 Freshman /台上發言者舉手大叫「Order！」）。學苑指出，Standing Order「原意為節省時間、提高議事效率，故此對會眾的發言內容要求甚高。除了賦予主席更大權力以控制會議進度外，亦明文禁止回答者「答非所問」。當台下會眾認定發言者離題，便可隨時提出規程問題打斷其發言。」 **[1]**

根據港大《學苑》，「根據香港大學學生會評議會議事規則（Standing order，下稱議事規則），會眾可就三個情況提出規程問題 **[2]** ，與英國國會和香港立法會的議事規則相若，分別是：

一）發言者離題（Travelling outside the scope）

二）發言者使用非議會用語（unparliamentary language）

三）發言者違反議事規則或其他守則

另外起HKU答問大會中，仲會有非常清晰答問程序，包括主問題、跟進問題（Follow Up）、與台下回應（Comment）。如果答案唔能令台下滿意，台下可以一直Follow Up落去，而且可以俾Comment台上內閣。

### 被人「Order！」即係點？

咁即係點？即係如果台上答問題講一D「非議會用語」、發言離題（Travelling out of scope）等，台下可以即時打斷你（大叫「Order！」），以免你繼續作無謂的發言，要求正面回答問題。「Order！」人呢樣野，是幾有氣勢（同埋俾「Order！」的人到底有幾面慒）呢？以下是港大 Campus TV2019 年度周年大選中央諮詢大會的片段，大家可以聽下「Order！」的人的氣勢是幾咁強勁 **（可直接飛去13:20）** ：


{{< video src="https://web.archive.org/web/20200917122304if_/https://www.youtube.com/embed/UgK7W8UaX0M" >}}


睇到的話，就知道其實俾人大叫「Order！」是非常之樣衰，因為這代表你唔識會議常規、或是說話內容離題。講番政府記者會，如果有Standing Order，不但可「節省時間、提高議事效率」，而且亦唔會出現「人肉錄音機」同埋「答非所問」（俾人無限「Order！」極之樣衰）。當然，我相信政府是絕對不會引入呢套系統，唔通拎石頭擲自己對腳咩。但是，咁同時亦顯示出，呢個政府對人民又幾有承擔？尖銳問題完全迴避，台下亦無從Comment台上發言者，呢個內閣到底又有幾願意聽人意見？？問到咁上下唔識再答（例如被問「會否落地獄？」），當然是立刻轉身著草啦～

<figure>
<img src="https://web.archive.org/web/20200917122304im_/https://www.hkcnews.com/news_新聞/hk-discuss/2019/07/林鄭月娥-元朗打人-利君雅-20190723115821_1019_large.png" alt="">
<figcaption>利君雅一句「講人話呀，唔該你！」，講出市民心聲。</figcaption>
</figure>

最後，話說我哋上莊嗰陣，坐喺度抄低人哋問的問題是基本動作，人哋都唔 expect 你個腦真係記到咁多條問題。另外，你可以一路聽、一路寫少少你會答咩，整理好答案，都是合理而尊重人的做法。如果上莊嗰陣，俾人發覺你無認真抄低問題同答問題，是絕對會俾人「Order！」你既（真是可笑，大學上支莊都認真過你哋班契弟）。呢個政府，真係連大學廢青都不如...

(1)【大選快訊】 [中央諮詢大會回顧　蒼傲創 Order 新紀錄](https://web.archive.org/web/20200917122304/https://www.undergrad.hk/16990)   
 (2) [THE STANDING ORDERS OF THE HONG KONG UNIVERSITY STUDENTS' UNION COUNCIL](https://web.archive.org/web/20200917122304/http://www.hkusu.org/documents/Council%20Standing%20Orders_2017CM4.pdf)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200917122304/https://www.hkcnews.com/aboutus/#subscribe)

---

![博客 | 殷琦](https://web.archive.org/web/20200917122304im_/https://www.hkcnews.com/uploads/avatars/2d741b5c-2478-4f90-be1d-c617771b50da.png?1594224226)

**博客 | 殷琦**

【殷琦．筆者簡介】一舊蕃薯般的孤獨文青，也許是讀書太多，總活在迷霧之中。怨氣太多，希望太少，與你和我一樣，在小小的香港同受壓抑、同唱悲歌、每天僅為生活掙扎求存。為註冊藝術（表達藝術）治療師。興趣在表達藝術治療、哲學、心理學、生活、音樂、藝術、政治、宗教等。FB專頁：https://www.facebook.com/YanKiHongKong/
