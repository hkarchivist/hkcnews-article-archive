---
title: "999為什麼不斷斷線？"
date: "2019-07-23"
author: "師潮作者群"
category: "眾說"
tags:
  - "香港警隊"
  - "元朗打人"
  - "999報案中心"
url: "https://web.archive.org/web/20210712031302/https://www.hkcnews.com/article/22307/%E5%85%83%E6%9C%97%E6%89%93%E4%BA%BA-999%E5%A0%B1%E6%A1%88%E4%B8%AD%E5%BF%83-%E9%A6%99%E6%B8%AF%E8%AD%A6%E9%9A%8A-22307/999%E7%82%BA%E4%BB%80%E9%BA%BC%E4%B8%8D%E6%96%B7%E6%96%B7%E7%B7%9A%EF%BC%9F-"
original_url: "https://www.hkcnews.com/article/22307/%E5%85%83%E6%9C%97%E6%89%93%E4%BA%BA-999%E5%A0%B1%E6%A1%88%E4%B8%AD%E5%BF%83-%E9%A6%99%E6%B8%AF%E8%AD%A6%E9%9A%8A-22307/999%E7%82%BA%E4%BB%80%E9%BA%BC%E4%B8%8D%E6%96%B7%E6%96%B7%E7%B7%9A%EF%BC%9F-"
---

# 999為什麼不斷斷線？

【撰文：陳言新】   
   
 我曾設想過一旦支爆，香港，尤其我住得這麼靠近的元朗，會發生什麼事？首先，應該會有大量難民湧入，一車車下來太容易了，然後滿佈在馬路、商場，再而…..這個畫面想不到竟提前來臨，不過換了人物，而且還帶著武器。   
   
 尋晚（21日），我搭西鐵回元朗，九點半下車，在商場老夫子餐廳吃晚餐，不斷收到朋友的訊息，說有白衣人專打黑衣人，我前晚已看到十幾廿個白衣人在雞地集結，所以回家前早就換好白衣，看到隔鄰穿黑衣的女士，提醒她，並說我有綠衣給她換，她好像早收到風，淡定說：「不用怕，佢地淨會打後生仔，我都係阿婆囉！」   
   
 **我吃完飯，十點廿分上穿梭巴，由西鐵至天橋，到屯門高速公路口，兩處有白衣人聚集，每處約有十多人，不過，沒武器。回家看到上傳的直播，在西鐵站的乘客被打，我馬上打三條九報案。時間是11:03分，連續七次都立刻斷線。今天，我有機會問一位在三條九的朋友（下稱周），讓她為部門澄清一下，還他們一個公道。以下原句摘錄：**

<figure>
<img src="https://web.archive.org/web/20210712031302im_/https://www.hkcnews.com/news_新聞/hk-discuss/2019/07/警務署-999報案中心-20190723155344_2788_large.jpg" alt="">
<figcaption>999報案中心資料照片。香港警務處網頁</figcaption>
</figure>

陳：以下是我好奇，如屬冒犯或機密，不必回答。九九九熱線係咩情況下會不斷斷缐？究竟共有幾條缐？以前有冇試過斷線？

**周：都唔係機密黎嘅，所有探訪過我哋嘅人正常都會知。原則上未試過斷線，只要你肯等就會有人應你，但你要肯不斷聽錄音直至有真人回答。**   
   
 陳：但係我尋晚打999唔係録音，而係即刻斷缐。

**周：我極相信係禁錯掣，因為個電話掣係禁黎聽，我地唔會用手攞電話筒，係用headphone，嗰個死人掣，係普通電話hand free個掣，一掂就會著，再掂就會cut，我試過n咁多次，只能在電話背後講句唔好意思。**   
   
 陳：但是我不斷打喎，一次錯，兩次錯，七次都錯？咁容易錯，咁D當事人咪好危？！佢哋好可能只有一次打999嘅會。

**周：一般係因為太多calls，muscle memory引致。你哋唔等，我哋有時係會聽空號，就會掃瞄兩下（接線收線），連續幾個就會有muscle memory。**   
   
 陳：都冇得等，因為即刻斷，咩係muscle memory?

**周：即係冇通過？**   
   
 陳：對，有紀錄為證。

**周：咁可能達到上限掛。**   
   
 陳：好吧，任何999接缐生係咩情況下可以cut報案人條線？或者叫人「唔好出街」？

#### 周：人手有限，最多12人同一時間聽。尋晚嗰單case，我私下計過超過1200個calls，仲有其他人報其他警區嘅案，而元朗都唔係只報嗰一單case，所以嗰段時間收嘅calls比一哥講嘅幾百係超左差唔多1倍。而啲call有過百係話在電視見到…咁嗰啲人咁安全，叫佢驚就唔好出街其實係好正常。我收家暴嘅call都會叫佢地一定要哩埋，直到警察黎為止係一樣嘅道理。

陳：一哥原來又真係唔知尋晚有幾多calls喎，咁你哋cut線有冇咩守則要跟？

**周：Cut 線守則……梗係有啦，打嚟唔係講正經嘢，問極都只係鬧唔比地址，太多重複嘅calls都會收線。（如果同一件案例有多人同報，除非你有新發展，否則我哋都話收到就會收線，因為每一個call除咗同你講嘢，我哋仲要入電腦，再update警區。就算只答你一句收到了，我哋都要入電腦。）**   
   
 陳：通常接到大單嘢（由你哋定義），要幾耐先到現場？又有冇守則？

**周：大單嘢唔係由我哋定義，係由事件自己定義，人多打嚟正常一定係大單嘢，服務承諾係新界15分鐘，市區9分鐘（通常大單嘢係山火，幾百calls係好普通）。其實明知上面有過百人，得兩個伙記會等增援。**   
   
 陳：或者你哋咩都唔使理，收到call後一於由當值指揮官話事？

**周：現場情況，一定由現場指揮官決定，因為得佢哋睇到。每區都有嘢做，唔夠人只能找EU PTU幫手。但嗰晚搞中聯辦，已經預先調咗過去。EU巡邏車先有裝備。PTU 係好大件事，啲人唔肯走，有可能引發事故先會調嚟（e.g. 連儂場叫囂都會安排PTU）。**   
   
 陳：我可唔可以咁話：尋晚我哋1200個人一齊打，就會jam線？

**周：山火都係幾百，嘉利大廈大火都係幾百。尋晚係好誇。**   
   
 陳：咁類似件事從來未發生過，都可以體諒，但以後若不改善就....

**周：改唔到，我哋都唔夠人。有無限線比我哋都唔夠人聽。**   
   
 陳：你哋士氣經過尋晚有冇受影響？

**周：我消化咗好耐喇，要破案，如果市民合作，其實唔算難，淨係我哋都安左cctv啦，何況做生意嗰啲。**   
 ****   
 陳：多謝你耐心與詳細的回答。我都想你哋有機會澄清一下。

**周：其實冇人問我都唔會答，免得越描越黑。**


{{< video src="https://web.archive.org/web/20210712031302if_/https://www.youtube.com/embed/7uqqAmIlRr4" >}}


> 以上未必答到利君雅昨晚的問題，起碼給出點細節與誠意，好過尋晚特首與一哥驢的回答，對不？後二者簡直越搔越癢，怪不得利與一眾記者動氣。   
>    
>  不過，如果警民關係再不改善，會不會有一天，我們即使逃到民居，大門也會被撞破……？而這個畫面首先還在元朗展開。別以為我危言，就前天下午，我若說你坐西鐵，會被人暴打，你也不會信，對不？就像那位黑衣女士，她現在也不知怎樣。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712031302/https://www.hkcnews.com/aboutus/#subscribe)

---

![博客 | 師潮作者群](https://web.archive.org/web/20210712031302im_/https://www.hkcnews.com/uploads/avatars/8d0a908a-3f23-4698-9dc0-f370e84d7345.png?1393402290)

**博客 | 師潮作者群**

【師潮】我們主要是一群熱愛教學的中文老師，分別任教大、中、小學和幼稚園，並從事語文教學研究工作。我們期望以理論結合實踐，對語文教學問題，以至其他社會關注的教育問題，抒述己見，拋磚引玉，集思廣益，促進教育專業發展。
