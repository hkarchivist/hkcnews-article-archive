---
title: "90後社工難忘七一立會外當後衛"
date: "2019-08-03"
author: "眾新聞記者"
category: "眾聞"
tags:
  - "七一衝擊立法會"
  - "社工"
  - "政治庇護"
url: "https://web.archive.org/web/20190803121205/https://www.hkcnews.com/article/22584/%E4%B8%83%E4%B8%80%E8%A1%9D%E6%93%8A%E7%AB%8B%E6%B3%95%E6%9C%83-%E7%A4%BE%E5%B7%A5-%E6%94%BF%E6%B2%BB%E5%BA%87%E8%AD%B7-22584/90%E5%BE%8C%E7%A4%BE%E5%B7%A5%E9%9B%A3%E5%BF%98%E4%B8%83%E4%B8%80%E7%AB%8B%E6%9C%83%E5%A4%96%E7%95%B6%E5%BE%8C%E8%A1%9B"
original_url: "https://www.hkcnews.com/article/22584/%E4%B8%83%E4%B8%80%E8%A1%9D%E6%93%8A%E7%AB%8B%E6%B3%95%E6%9C%83-%E7%A4%BE%E5%B7%A5-%E6%94%BF%E6%B2%BB%E5%BA%87%E8%AD%B7-22584/90%E5%BE%8C%E7%A4%BE%E5%B7%A5%E9%9B%A3%E5%BF%98%E4%B8%83%E4%B8%80%E7%AB%8B%E6%9C%83%E5%A4%96%E7%95%B6%E5%BE%8C%E8%A1%9B"
---

# 90後社工難忘七一立會外當後衛

  
 早前有報道指，約30名七一佔領立法會的示威者已飛抵台灣尋求政治庇護。七一當晚整夜駐足在立法會外的90後社工阿瑩（化名）有感而發：「好可悲，唔係真係想大肆破壞啲咩，他們現在有家歸不得。」

「其實入去立法會，只係想話畀政府聽市民的訴求、讀誓詞。之前都遊行咗好多次啦，但佢（政府）都漠視我哋民意。」

阿瑩記得，七一晚上，立法會外有一群人，沒有勇氣走到最前，卻希望在後方築起保護網，和前鋒共同進退。她，是其中一個後衛。

<figure>
<img src="https://web.archive.org/web/20190803121205im_/https://www.hkcnews.com/news_新聞/hk-discuss/2019/07/立法會-七一衝擊立法會-20190702225108_7567_large.jpg" alt="">
<figcaption>七一晚，示威者進入立法會抗議，外邊有一大群人，擔起後衛角色。周滿鏗攝</figcaption>
</figure>

**中學生：不想屈服於無能的港府**

20多歲的註冊社工阿瑩，平日常接觸青少年。7月1日她懷著輕鬆的心情由家出發，參與民陣遊行。當天下午1時多起示威者撞立法門的玻璃外牆，她則走在民陣隊伍，約下午7時多到達金鐘道，選擇轉向海富中心的方向， 走到立法會煲底（立法會示威區）前方，跟其他人合力傳送物資到前線。

她一邊傳，目光停留在眼前傳物資的3名女生身上，縱然口罩遮蓋着她們的臉容，但烏黑的長髮、約5呎2吋的身高、瘦削的身形、迷惘的眼神，都告訴阿瑩，她們只有約13、14歲。

阿瑩當時跟友人走到她們身旁，問：「你哋係咪學生啊？」她表明社工身份。

她們答：「係。」

「睇起來你哋好細個，其實你哋爸爸媽媽知唔知㗎？」

「唔知，我哋同朋友過嚟。」

阿瑩向記者憶述：「嘩，嗰下其實我真係好擔心，因為當時在場示威者都話，煲底係一個好高危的地方，入到嚟都係要有心理準備被捕，如果唔係就出番去。」晚上約8時，煲底出入口多塊玻璃已被示威者擊破，有人試圖撬開立法會大樓的捲閘。

阿瑩再問三位女生：「你哋知唔知道呢度好危險㗎？」

她們答：「知道。」

「你哋有沒有被捕資訊？」

她們答：「冇。」

於是阿瑩提醒她們，要把被捕後的援助電話，用原子筆寫在手上，她們唯唯諾諾跟著做。阿瑩再講解，若被捕，有甚麼可以說、有甚麼不用透露。阿瑩隨後跟友人在立法會、政總、添馬公園游走，接觸十多個10多歲學生。「我擔心佢哋會好驚，始終喺煲底，當時大家的情緒都好繃緊，佢哋都未對過一大班防暴警察，咁我想講呢啲資訊令佢哋定啲。」

「我驚啲青少年畀警察『chok兩chok』就咩都講，以為認咗罪就冇事，通常啲警察對青少年，軟硬兼施，咁一軟，啲青少年以為講真話就冇事，但其實佢哋可能會被屈，我唔希望有呢啲事發生。」

<figure>
<img src="https://web.archive.org/web/20190803121205im_/https://www.hkcnews.com/news_新聞/hk-discuss/2019/07/七一衝擊立法會-立法會-20190702225556_5fab_large.jpg" alt="">
<figcaption>抗爭最前線，是一個個年輕的身影。周滿鏗攝</figcaption>
</figure>

阿瑩沒有想過，放假去遊行抗議，都會因擔心青少年而瞬間在前線做了社工角色。阿瑩當天也是個抗爭者，跟青少年同一陣線；但當戴上了社工的帽子呢，她沒有勸學生離開，「佢哋覺得呢個政府無能，所以想用勇武去令呢個政府醒覺，OK冇問題，但佢要知道自己呢個行為承受啲咩，我覺得作為一個社工，唔係老師、唔係阿媽，我哋唔可以阻止佢做任何嘢。」

「因為我學到的社工價值觀，有一樣嘢叫『案主自決』（Client self-determination），即係一個client決定佢自己揀的路，我哋會講一啲可能性畀佢聽，你有機會被捕，但係走唔走係佢本人決定，因為我叫佢走的時候，我已經控制咗佢嘅去向，所謂社工，呢個方法係唔啱，除非當刻係有生命危險，咁我就一定會勸退，因為社工一定係以生命為原則；但係如果當下佢未有發生任何呢啲後果之前，我會話啲後果畀佢知，我會同佢講，你有呢啲選擇。」

「我哋社工成日都話要一齊行，就算佢決定咗咩都好，佢需要咩支援，我哋都會畀佢。」

大部分示威者對不請自來的人抱有戒心，縱使阿瑩表明她是社工，他們都不會透露太多，但願意聆聽。阿瑩記得，她接觸一個未有戴上口罩，獨自一人的年輕男學生，他只說「在等朋友」。阿瑩估計他害怕身份曝光，只輕輕說了句：「咁你自己小心等朋友。」

隔了一陣子，阿瑩依然記掛那三位女學生，她再回到煲底，但已找不到她們的縱影。阿瑩記得，她們三個的眼神沒有20歲出頭示威者般的堅定，帶有一絲迷惘，但又確切知道自己正在做甚麼。

阿瑩覺得，青少年冒着被捕危險來到金鐘，都有其想法，不會是人云亦云。她跟年輕示威者談天，會問他們：「點解會嚟？你嚟呢到係做咩？」

**他們答：不想屈服於無能的香港政府。**

<figure>
<img src="https://web.archive.org/web/20190803121205im_/https://www.hkcnews.com/news_新聞/hk-discuss/2019/07/七一衝擊立法會-2019七一警民衝突-20190702181900_184d_large.jpg" alt="">
<figcaption>他們，要向無能的香港政府，表達最強烈的不滿。周滿鏗攝</figcaption>
</figure>

**死守煲底的意義**

當晚9時，立法會捲閘另一邊的警員突然撤退，示威者隨即破閘闖進立法會大樓。阿瑩錯過示威者衝入立法會的一刻，接觸了約10至20個青少年後，她走到立法會側門外，從玻璃窗看到內裡有不少帶備頭盔、「豬咀」口罩、四肢包上保鮮紙的示威者走來走去，又有示威者如逛街般自由自在出入立法會，才驚覺示威者已闖進立法會大樓。

「非常之好，覺得好似真係做到喇，真係成功喇！我下午都有看直播，其實真係敲咗（立法會玻璃）好耐，都未入到去，夜晚真係入到去，就覺得真係掂、真係成功，做到嘢。」阿瑩憶述當下感受。

「我覺得破壞或者塗鴉，係合理，因為就係要用呢個手法，去令政府聽我們市民訴求，點解我哋要入去？唔係我哋本身想入去，邊一個人唔想放個假去玩，點解我哋嘅『手足』（示威者）要由朝頭早扑到夜晚，就係要令政府知道我哋做緊啲咩。」

「好老實講，一百萬人遊完行，你（林鄭月娥）兩個鐘之後同我講繼續二讀？你冇嘢呀，我覺得入去立法會，就係要話俾政府知，我哋唔係傻港豬，做一個奴隸咁，第二日就返工。我哋就係要用呢個行動話俾佢知，所以我覺得我好認同破壞，我的觀念當中，社會運動在盡量不傷害人的情況下，要政府聽我哋講，就係要做政府唔鍾意嘅嘢。」阿瑩一邊說， 手指用力伸直指著枱面。

她記得，有示威者不斷鼓勵其他人靠近立法會，保護在內的「兄弟」（示威者），於是她們走到立法會煲底旗桿附近，為立法會內的示威者作掩護。甫一進入立法會範圍，已有示威者叮囑她們要到物資站包保鮮紙，更有位男士主動遞上幾頂安全帽，較接近立法會大門的示威者，都一概戴上裝備。不時亦有示威者遞上食物，阿瑩記得有一位女士拿了四大盒自製的米紙春卷，派予示威者充飢。

煲底下站滿示威者，但不算太逼，站得較後的阿瑩看不清立法會內的情況，只有不斷靠微弱的訊號，看手機Telegram群組、新聞、連登討論區及Facebook的資訊，以及每隔約15分鐘，會有「哨兵」（負責傳遞資訊的示威者）從立法會出來，拿大聲公更新消息。

約晚上10時多，「哨兵」說：

「入面有人會講宣言。」；

「讀宣言的時候，大家一定要喺度，要留到12點。」；

「入面有人唔想走，大家想留的幫手留。」

又有人在添馬天橋大喊：「新聞說會清場，下面的人要小心。」

<figure>
<img src="https://web.archive.org/web/20190803121205im_/https://www.hkcnews.com/news_新聞/hk-discuss/2019/07/七一衝擊立法會-2019七一警民衝突-20190702181920_f15b_large.jpg" alt="">
<figcaption>七一當晚立法會外的群眾。周滿鏗攝</figcaption>
</figure>

阿瑩在6月9日反送中遊行後，留守立法會外，在前線跟警員對峙；6.12亦在金鐘前線抗爭。但在七一當晚，她在立法會門外駐足一整晚，一度蠢蠢欲動想進入立法會，但沒有勇氣，她覺得一踏入立法會，若遭警方包圍，就很大可能被捕，她記掛家人和朋友。當晚她父親在電視直播發現阿瑩，催促她回家兩、三次，「每一次，我阿爸都會話，睇新聞直播見到一個好似我嘅人，問我喺邊，返到屋企未。我曾經都應承過佢哋，我出完去，我會安安全全咁返嚟。」

**在立法會外的人其實很迷惘，比起在家看直播，他們更加不知道立法會內示威者的情況，緊張兮兮。「我當晚死守在煲底的意義，煲底就係要保護入面嘅人，令他們不要輕易被捕，不要受傷。」阿瑩說，希望盡最大努力。**

**示威者如坐針氈**

聽著四方八面的消息，緊張的空氣在立法會煲底的示威者間穿梭，示威者的神經如繃緊的弦線，他們開始裝備自己，包上保鮮紙。阿瑩記得，有一次較接近立法會入口的示威者叫後面退後，後方的示威者以為前方有危險，馬上轉身想跑，後來發現是虛驚一場，前方只是覺得太逼，之後所有示威者如坐針氈 ，只要有一撮人動，所有人都頓時神色慌張，不敢再坐下。

約11時多，「哨兵」出來說：「讀咗宣言喇！」立法會外示威者情緒高漲，叫「香港加油！」口號，

「有4個人想留在入面，大家要一齊留，留守到最後一刻。中信我哋有兄弟喺度，大家要走就往中環走，大家唔使驚俾人（警察）搞，因為龍和都有好多『手足』喺度。」；

「如果要留就一齊留，令警方唔可以咁易入到去捉人。」

凌晨12時許，有消息指警方會清場，同一時間，阿瑩收到消息，得知全部示威者已離開立法會，頓時放下心頭大石，跟友人馬上走到立法會旁的石壆，視察四周。她看到在龍和道一方，警方向示威者投放幾顆催淚彈，前線的示威者用雨傘抵擋，試圖阻止警方前進，爭取時間讓其他示威者離開；在添美道，亦有很多示威者在逃跑，但煙霧瀰漫，阿瑩看不清確實情況。

阿瑩跟友人走到龍和道，一邊舉起手，指示慌張的示威者往中環碼頭離開，一邊喊：「往中環走，但唔好跑！」以防人踩人，期間阿瑩聽到有位女士不斷喊失散了的朋友名字。催淚彈煙霧飄至阿瑩，未有載眼罩的她頂着通紅的雙眼指示約10分鐘，看到人流開始散，她亦馬上離開，跟著人潮走到中環碼頭，其他示威者馬上倒清水幫她清洗雙眼。

<figure>
<img src="https://web.archive.org/web/20190803121205im_/https://www.hkcnews.com/news_新聞/hk-discuss/2019/07/七一衝擊立法會-2019七一警民衝突-20190702182047_1090_large.jpg" alt="">
<figcaption>7月2日凌晨，立法會外煙霧瀰漫。周滿鏗攝</figcaption>
</figure>

**若示威者可以安心回港**

回想沒有闖入立法會，阿瑩說：「其實好矛盾，但我好難用言語表達，我知道自己做不到跟他們一樣，所以他們入去時，我會覺得他們把我的精神一同帶進去，但我又好擔心他們被捕，同時他們入去又好振奮人心......」擔心、欣賞示威者的種種思緒，交織在一起，她理不清。

當晚她擔心示威者會被捕、會受傷，現時擔心若政府一直不回應訴求，已離開的人，永遠都回不了香港。

她想更多香港人覺醒：「我開始想同班死士走到最前線，我寧願自己被警察打至重傷，或者可以令......唔好話所有香港人，但至少，我的親戚可以覺醒。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190803121205/https://www.hkcnews.com/aboutus/#subscribe)
