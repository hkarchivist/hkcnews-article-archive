---
title: "浸大學生會：方仲賢獲釋前警搜屋逾1小時"
date: "2019-08-08"
author: "記者莊曉彤"
category: "眾聞"
tags:
  - "方仲賢"
  - "激光電筒"
  - "鐳射"
url: "https://web.archive.org/web/20210712031646/https://www.hkcnews.com/article/22732/%E6%96%B9%E4%BB%B2%E8%B3%A2-%E6%BF%80%E5%85%89%E9%9B%BB%E7%AD%92-%E9%90%B3%E5%B0%84-22732/%E6%B5%B8%E5%A4%A7%E5%AD%B8%E7%94%9F%E6%9C%83%EF%BC%9A%E6%96%B9%E4%BB%B2%E8%B3%A2%E7%8D%B2%E9%87%8B%E5%89%8D%E8%AD%A6%E6%90%9C%E5%B1%8B%E9%80%BE1%E5%B0%8F%E6%99%82"
original_url: "https://www.hkcnews.com/article/22732/%E6%96%B9%E4%BB%B2%E8%B3%A2-%E6%BF%80%E5%85%89%E9%9B%BB%E7%AD%92-%E9%90%B3%E5%B0%84-22732/%E6%B5%B8%E5%A4%A7%E5%AD%B8%E7%94%9F%E6%9C%83%EF%BC%9A%E6%96%B9%E4%BB%B2%E8%B3%A2%E7%8D%B2%E9%87%8B%E5%89%8D%E8%AD%A6%E6%90%9C%E5%B1%8B%E9%80%BE1%E5%B0%8F%E6%99%82"
---

# 浸大學生會：方仲賢獲釋前警搜屋逾1小時

周二晚於深水埗被捕的浸會大學學生會會長方仲賢，因購入10枝激光電筒，被警方指是「鐳射槍」藏有攻擊性武器拘捕，今晚獲無條件釋放。浸大學生會證實，警方於今午5時30分至晚上7時之間，曾進入方仲賢位於西貢的住宅搜屋，搜屋時間超過1小時，並無帶走任何物品，而方仲賢當時仍然在明愛醫院留醫。警方晚上約8時表示，方仲賢拒絕保釋候查，已獲暫時釋放，警方保留檢控權利。

<figure>
<img src="https://web.archive.org/web/20210712031646im_/https://www.hkcnews.com/news_新聞/hk-discuss/2019/08/激光電筒-方仲賢-深水埗區-20190807023154_53e4_large.jpg" alt="">
<figcaption>方仲賢於周二晚在深水埗被數名休班警員截查，其後被拘捕。網上影片截圖</figcaption>
</figure>

方仲賢獲釋的消息在周四晚近6時30分傳出，其後獲浸會大學學生會證實。在方仲賢獲釋前，警察公共關係科（PPRB）下午4時舉行例行記者會，PPRB總警司謝振中回應方仲賢案時指，警方仍在進行初步調查，「方先生接受完治療之後，我哋會同佢進行調查，但初步呢，因為呢個案件我哋仲需要做一啲科學鑑證同其他專家證人嘅理解，所以呢，方先生接受完醫療診治同初步調查之後，我哋計劃俾佢先擔保，繼續我哋嘅刑事調查。」警方又在記者會上表示，仍然未知所檢獲的「鐳射槍」功率（激光強度）多高，有待檢測。

方仲賢被捕後，大批市民周三晚到太空館外帶同激光筆觀星，警方被問到當晚可有任何行動，以及是否針對方仲賢選擇性執法。謝振中指：「其實我見到佢哋都會用鐳射筆去照射到可能附近一啲紙張，我哋初步喺呢個情形睇，佢哋嗰啲鐳射筆似乎係一般嗰啲鐳射筆，所以喺我哋嘅觀察裡面，睇唔到可疑嘅地方，要作出即時嘅跟進。」他指，太空館外聚集市民所用的鐳射筆，有別於警方周三示範所用、從方仲賢身上檢獲的「鐳射槍」，但沒有回答記者追問如何分辨「鐳射槍」與鐳射筆。

被問到警方是否周三有到太空館外觀察，PPRB高級警司江永祥沒有正面回應：「過程裡面我哋有去關注同埋留意呢個活動成個情況係點樣。（具體係點關注？有無落場？）如果確定嘅、如果確實嘅，我哋噚晚嗰個調配呢，第一，我手上無特別嘅資料，我而家答你唔到。」記者追問：「無資料點講頭先嗰番說話？即係你話覺得噚晚無人用同方仲賢嗰枝所謂『鐳射槍』一樣嘅？」江永祥後來承認：「你講有關我哋點樣知道現場嗰啲器材係啲乜嘢呢，事實嚟嘅，我哋無落到去取證嘅。」

江永祥續指：「我哋見唔到任何參與活動嘅人士，係用佢哋嘅器材向任何人照射。而我哋主要見到呢，佢哋都係用嗰啲器材照射太空館外牆，所以我哋唔會話佢攻擊太空館外牆架嘛。」至於那夜觀星活動可有構成「非法集結」，江永祥稱活動和平進行，無擾亂公眾秩序，更無破壞社會安寧，所以警方盡量不干預。

<figure>
<img src="https://web.archive.org/web/20210712031646im_/https://www.hkcnews.com/news_新聞/hk-discuss/2019/08/江永祥-記者會-警察公共關係科-20190808230211_1083_large.jpg" alt="">
<figcaption>警察公共關係科高級警司江永祥。莊曉彤攝</figcaption>
</figure>

網民又關注，警方周三在記者會上以檢獲的「鐳射槍」示範燒紙，欲了解「鐳射槍」本身有無入電、警方自行入電又是否干擾證物。謝振中指，所檢獲的「鐳射槍」本身沒有電池，入電才可確認那是「鐳射槍」抑或電筒。「關於證物檢獲之後，大家放心，警方處理任何證物都有非常之詳盡，亦都係非常之緊密嘅程序。所以由檢獲嗰10枝『鐳射槍』到成個程序裡面，我哋都有一個證物嘅人員去跟住嗰枝『鐳射槍』，所以證物嗰個處理大家唔需要擔心。」

後來有記者再問及警方處理證物的問題，謝振中說：「我諗警方係絕對尊重或者無意圖去影響任何司法程序，我哋噚日展示『鐳射槍』俾大家，唯一嘅目的，就係希望回應公眾嘅關注。喺記者會裡面示範，係希望話俾市民聽，呢個係真係一個『鐳射槍』，證明我哋當日嘅拘捕係合理懷疑下進行嘅一個拘捕，而警方喺進行調查裡面，係必需要進行好全面嘅搜證工作。」

網民又提出，要求警方於5米距離試射催淚彈、橡膠子彈等，證明這些是非致命武器。江永祥答：「我喺呢度可以向公眾講番，我哋警務處所使用嘅唔同武器或者槍彈，其實我哋全部都有了解過嗰件武器或者槍彈嘅，嗰個原廠嘅一啲，er...um...嗰啲數字，或者數據嘅，er...而原廠亦都喺佢哋生產嘅時候有晒所有測試，所以我哋睇唔到有需要做呢方面嘅實測。」但未有回應所謂「數據」是甚麼，記者亦都質疑警方使用過期催淚彈、向示威者平射或射頭，均是不合乎武力指引，安全性成疑，警方一律沒有回應。

<figure>
<img src="https://web.archive.org/web/20210712031646im_/https://www.hkcnews.com/news_新聞/hk-discuss/2019/07/728上環衝突-催淚彈-20190729011311_f74e_large.jpg" alt="">
<figcaption>警方於721上環衝突中使用了約55枚催淚煙及催淚彈、5發橡膠子彈、24枚海綿子彈。資料圖片</figcaption>
</figure>

警方在記者會的開場發言則提到，接下來的幾日仍有多個遊行集會，包括機場及一些區份，至今未收到機場集會的不反對通知書申請，而擬於本周六（10日）舉辦的大埔遊行，警方已經發出反對通知書。江永祥又指，警方昨晚在尖沙咀拘捕3名男子，年齡介乎22至34歲，涉及刑事毀壞及傷人罪，與太空館外的觀星活動無關，涉案人因為在尖沙咀鐘樓噴漆而被捕。

另外，正處於退休前休假的前警務處副處長（行動）劉業成有傳重返警隊，出任副處長（特別職務）一職，即警隊或將同時有3名副處長，另外兩人是副處長（行動）鄧炳強及副處長（管理）郭蔭庶。傳媒在記者會上向PPRB求證，謝振中答：「你問到一啲退休人士會否再join番警隊，我哋現階段無呢個資料，但所有關於人事任命嘅事宜，如果我哋一有清晰嘅資料，會作出一啲公布。」其後再有英文傳媒問到退休警員回巢原因是甚麼、是否意味警方無能力處理現況。警方沒有回應。


{{< video src="https://web.archive.org/web/20210712031646if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F488845705215107%2F&show_text=0&width=560" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712031646/https://www.hkcnews.com/aboutus/#subscribe)
