---
title: "警拒承諾不用過期催淚彈　「過咗期係咪代表失效用唔到呢？我唔係彈藥專家」"
date: "2019-08-09"
author: "眾新聞記者"
category: "眾聞"
tags:
  - "反對通知書"
  - "吳樂俊"
  - "過期催淚彈"
url: "https://web.archive.org/web/20190809202113/https://www.hkcnews.com/article/22756/%E5%90%B3%E6%A8%82%E4%BF%8A-%E9%81%8E%E6%9C%9F%E5%82%AC%E6%B7%9A%E5%BD%88-%E5%8F%8D%E5%B0%8D%E9%80%9A%E7%9F%A5%E6%9B%B8-22756/%E8%AD%A6%E6%8B%92%E6%89%BF%E8%AB%BE%E4%B8%8D%E7%94%A8%E9%81%8E%E6%9C%9F%E5%82%AC%E6%B7%9A%E5%BD%88-%E3%80%8C%E9%81%8E%E5%92%97%E6%9C%9F%E4%BF%82%E5%92%AA%E4%BB%A3%E8%A1%A8%E5%A4%B1%E6%95%88%E7%94%A8%E5%94%94%E5%88%B0%E5%91%A2%EF%BC%9F%E6%88%91%E5%94%94%E4%BF%82%E5%BD%88%E8%97%A5%E5%B0%88%E5%AE%B6%E3%80%8D"
original_url: "https://www.hkcnews.com/article/22756/%E5%90%B3%E6%A8%82%E4%BF%8A-%E9%81%8E%E6%9C%9F%E5%82%AC%E6%B7%9A%E5%BD%88-%E5%8F%8D%E5%B0%8D%E9%80%9A%E7%9F%A5%E6%9B%B8-22756/%E8%AD%A6%E6%8B%92%E6%89%BF%E8%AB%BE%E4%B8%8D%E7%94%A8%E9%81%8E%E6%9C%9F%E5%82%AC%E6%B7%9A%E5%BD%88-%E3%80%8C%E9%81%8E%E5%92%97%E6%9C%9F%E4%BF%82%E5%92%AA%E4%BB%A3%E8%A1%A8%E5%A4%B1%E6%95%88%E7%94%A8%E5%94%94%E5%88%B0%E5%91%A2%EF%BC%9F%E6%88%91%E5%94%94%E4%BF%82%E5%BD%88%E8%97%A5%E5%B0%88%E5%AE%B6%E3%80%8D"
---

# 警拒承諾不用過期催淚彈　「過咗期係咪代表失效用唔到呢？我唔係彈藥專家」

警方下午4時舉行例行記者會，由四名分區（高級）警司見傳媒，警察公共關係科代表首次缺席。警方被記者連番追問可曾使用過期催淚彈、可否承諾不再用過期催淚彈（如有）等。另外，因警方對周末的4個遊行／集會批出反對通知書，只就維園集會批出不反對通知書，令人關注警方是否限制市民的示威、遊行、集會自由。

港島總區高級警司（行動）吳樂俊回應過期催淚彈的問題時，一再表示不清楚警隊過往有無用到過期催淚彈，亦都拒絕承諾將來不會用過期催淚彈，僅表示「我哋會進行一個更加清楚嘅檢查」、「如果真係有嘅話，我哋會作出相、相、相對嘅安排。」卻又拒絕回答「相對安排」是甚麼。吳樂俊又表示：「我相信公共關係科一定會俾一個清楚嘅交代大家，我只可以咁樣講，幾時會做呢樣嘢（查核警隊使用過期催淚彈的情況），我留番俾佢哋去決定。」

<figure>
<img src="https://web.archive.org/web/20190809202113im_/https://www.hkcnews.com/news_新聞/hk-discuss/2019/08/香港島-吳樂俊-過期催淚彈-20190809225411_631c_large.png" alt="">
<figcaption>港島總區高級警司（行動）吳樂俊。香港電台影片截圖</figcaption>
</figure>

警方首先被英文傳媒問到曾否使用過期催淚彈、知否過期催淚彈對人體造成的傷害，吳樂俊表示，今日記者會的目的是就周末遊行／集會作出交代，手頭上沒有相關資料，稱好肯定警察公共關係科（PPRB）非常樂意解答記者這個提問。

其後再有中文傳媒問到：「關於催淚煙嘅問題，外界都有講，懷疑係過期，你哋做行動嘅經常用，點數亦都係你哋點，有無發現有過期情況？同埋過期嘅催淚煙你哋會唔會用？或者有無用過？」吳樂俊再指：「呢個真係政策上嘅問題，同埋我手頭上真係無呢方面資料。」記者質疑，已經多次向警方提出過期催淚彈的問題，不理解警方為何至今未有掌握資料。

現場又有記者追問：「2003年，時任保安局局長講過唔可以再用過期催淚煙，嗰時講到明過期催淚煙係需要取代，係要購買新嘅。所以想問番警方有無使用過期催淚煙？」吳樂俊再次重申無資料在手，續說：「第二個問題就係話，er、er、會、我哋、我只可以講，我哋有既定嘅程序、有既定嘅指引，我哋係要確保我哋使用嘅武器係有嚴格嘅規管，亦都要確保我哋使用呢啲武器係對任何人喺一個，譬如喺一個衝突場面我哋用咗，係唔會構成任何人身安全嘅問題出現。我只可以咁樣答你。」

下一個提問記者再次問及過期催淚彈問題，吳樂俊一度交予身旁的西九龍總區高級警司（行動） 張惠華回答。張只說了一句：「就著催淚煙嘅問題，過去都不斷咁答過好多次，我哋唔會再重複。」現場記者隨即起哄表示不滿，吳樂俊只好再次接話，稱：「不如俾我答多次，咁樣講啦，我相信呢一方面，我哋警察公共關係科，佢係好清楚大家就著呢啲問題，係有一個滿意到你哋嘅答案。」被問到為何今日無PPRB代表在場，吳表示輪不到他安排。

記者繼續反覆追問，吳樂俊再度表示不知道過去有無用到過期催淚彈，他亦非彈藥專家，不知過期催淚彈對人體的傷害多大，只承諾會檢查彈藥有無過期，但沒有回應若發現有過期的會如何處理，又拒絕承諾將來不會用過期催淚彈。

<figure>
<img src="https://web.archive.org/web/20190809202113im_/https://www.hkcnews.com/news_新聞/hk-discuss/2019/08/催淚彈-大埔區-20190807011931_1944_large.jpg" alt="">
<figcaption>8.5大埔衝突後，有人收集到大量催淚彈殻、橡膠子彈殼等。莊曉彤攝</figcaption>
</figure>

另外，警方交代為何對周末4個區份的遊行／集會批出反對通知書，只就8月11日維園集會批出不反對通知書。4個區份遊行／集會包括：8月10日大埔遊行、黃大仙遊行、8月11日北角遊行及集會、深水埗遊行及集會。警方的理據指，遊行路線行經高危地方包括警署、政府建築物，過往多次遊行後出現衝突、遊行佔用當區主要道路、申請人未能確保有效維持公共秩序等。

周末遊行／集會接連被警方反對，有記者問到是否阻止市民示威、遊行、集會的權利，以及將維持公共秩序的責任推給遊行／集會申請人。吳樂俊回應指：「警方一定係盡量協助和平合法嘅集會或者遊行，不過同一時間我哋都要確保公共安全、公共秩序，同埋保護其他人嘅自由同權利⋯⋯每一個唔同嘅集會／遊行，我哋係會仔細做一個風險評估，會睇人數、地點、遊行路線、性質、唔同類型嘅因素。」他又形容維園集會是一個「相對安全嘅情況」。

吳樂俊又指：「整個過程係有個機制嘅，唔係我哋警方話反對，呢啲就為之唔合法嘅遊行／集會，頭先我其他同事都有講，如果佢哋（申請人）覺得我哋嘅決定唔公平，有個上訴機制，一個獨立嘅團體、獨立嘅上訴委員會，佢會作出一個裁決。」大埔遊行的上訴已經被駁回、黃大仙遊行不作上訴。

網傳8月11北角會再有白衣人出動毆打其他人，警方表示收到有關資訊，會緊密留意，但無回答會否增強警力，稱部署細節不會透露。

<figure>
<img src="https://web.archive.org/web/20190809202113im_/https://www.hkcnews.com/news_新聞/hk-discuss/2019/07/727元朗衝突-元朗區-催淚彈-20190728044805_1bb9_large.jpg" alt="">
<figcaption>元朗清場當天，催淚彈落在民居及安老院附近。周滿鏗攝</figcaption>
</figure>

記者會後半段，傳媒不斷追問過期催淚彈問題，節錄內容如下：

吳樂俊：不如俾我答多次，咁樣講啦，我相信呢一方面，我哋警察公共關係科，佢係好清楚大家就著呢啲問題，係有一個滿意到你哋嘅答案。   
 （記者：點解今日PPRB無人喺度？）   
 吳樂俊：呢個安排唔輪到我決定，我講唔到俾你聽。我只可以同你哋講，佢係一定會俾一個合理同埋一個清楚嘅答案俾大家。   
 （記者：問咗好多次，無答過。）   
 （記者：其實開咗幾日記者會，幾時先有結果？）   
 （記者：警方可唔可以承諾以後唔會用過期催淚煙，可唔可以喺度承諾？）   
 吳樂俊：頭先我答咗，我真係唔清楚之前有無用一啲過期催淚煙   
 （記者：點解唔可以承諾？唔用唔係應該架咩？點解唔可以承諾唔再用過期催淚煙？）   
 吳樂俊：咁樣講啦，我返到去我會確保同番我啲同事、同埋上級講，我哋會進行一個更加清楚嘅檢查，好無呀，去睇番我哋手頭上會唔會真係有一啲咁樣嘅物品。如果有嘅話，如果真係有嘅話，我哋會作出相、相、相對嘅安排。   
 （記者：有咩安排？）   
 吳樂俊：因為處理呢啲事件或者彈藥，唔係由我本人去負責，我唔可以俾一個承諾大家，而我係執行唔到嘅。   
 （記者起哄）   
 吳樂俊：我相信公共關係科一定會俾一個清楚嘅交代大家，我只可以咁樣講，幾時會做呢樣嘢，我留番俾佢哋去決定。   
 （記者：如果發現有過期催淚煙，會唔會停用？）   
 吳樂俊：我頭先已經答咗，我就係話我哋返到去一定會確保重新檢視一吓，我哋手頭呢啲催淚彈、呢啲彈藥，會唔會用咗一啲過期嘅，好無。如果會嘅話，我相信相關部門會作出適當安排。   
 （記者：生產期之後幾耐過期？）   
 吳樂俊：我只可以講，我唔係彈藥嘅專家，係咪嗰度寫咗個日期，代表那個彈藥係會對人有傷害，我唔知道。   
 （記者：係咪可以承諾唔使用過期催淚彈？）   
 吳樂俊：嗯。   
 （記者：你哋4位都係負責行動，喺你哋嘅領導下嘅行動，可否向大家承諾你哋會盡職檢查沒有過期，或者會睇唔睇有無過期先至再用？）   
 吳樂俊：我只可以承諾大家，我哋一定會做一個盡職嘅檢查。   
 （記者：嚟緊4日仲會唔會用過期催淚彈？）   
 （記者：可唔可以承諾？）   
 吳樂俊：我頭先都講得好清楚，我唔知道之前或者將嚟會唔會用一啲過期嘅催淚彈，呢個資訊我係無喺手，咁嘅情況底下，我好難去就著呢個議題俾一啲答案大家。我希望大家明白呢樣嘢。   
 （記者：即係警方有可能用過，或者將嚟會繼續使用過期催淚彈？因為你一直都確切承諾唔到，唔用過期催淚彈。）   
 吳樂俊：我頭先都講咗啦，如果你個催淚彈，你見到個日期係過咗期，係咪代表呢個催淚彈對人身會有害呢？我唔知道。過咗期係咪代表佢失效、用唔到呢，呢個我唔係彈藥方面嘅專家，我唔可以喺呢度澄清，或者講一啲我自己無呢方面專業嘅答案俾大家聽，好無。唔該晒。


{{< video src="https://web.archive.org/web/20190809202113if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F2463301740380064%2F&show_text=0&width=560" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190809202113/https://www.hkcnews.com/aboutus/#subscribe)
