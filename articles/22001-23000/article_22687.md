---
title: "利君雅再「爆seed」　警方拒交代7.21元朗恐襲應變詳情、認8.5遲4小時處理北角打鬥"
date: "2019-08-07"
author: "記者吳婉英"
category: "眾聞"
tags:
  - "元朗白衣人"
  - "利君雅"
  - "警察公共關係科"
url: "https://web.archive.org/web/20190806222059/https://www.hkcnews.com/article/22687/%E5%85%83%E6%9C%97%E7%99%BD%E8%A1%A3%E4%BA%BA-%E5%88%A9%E5%90%9B%E9%9B%85-%E8%AD%A6%E5%AF%9F%E5%85%AC%E5%85%B1%E9%97%9C%E4%BF%82%E7%A7%91-22687/%E5%88%A9%E5%90%9B%E9%9B%85%E5%86%8D%E3%80%8C%E7%88%86seed%E3%80%8D-%E8%AD%A6%E6%96%B9%E6%8B%92%E4%BA%A4%E4%BB%A3721%E5%85%83%E6%9C%97%E6%81%90%E8%A5%B2%E6%87%89%E8%AE%8A%E8%A9%B3%E6%83%85%E3%80%81%E8%AA%8D85%E9%81%B24%E5%B0%8F%E6%99%82%E8%99%95%E7%90%86%E5%8C%97%E8%A7%92%E6%89%93%E9%AC%A5"
original_url: "https://www.hkcnews.com/article/22687/%E5%85%83%E6%9C%97%E7%99%BD%E8%A1%A3%E4%BA%BA-%E5%88%A9%E5%90%9B%E9%9B%85-%E8%AD%A6%E5%AF%9F%E5%85%AC%E5%85%B1%E9%97%9C%E4%BF%82%E7%A7%91-22687/%E5%88%A9%E5%90%9B%E9%9B%85%E5%86%8D%E3%80%8C%E7%88%86seed%E3%80%8D-%E8%AD%A6%E6%96%B9%E6%8B%92%E4%BA%A4%E4%BB%A3721%E5%85%83%E6%9C%97%E6%81%90%E8%A5%B2%E6%87%89%E8%AE%8A%E8%A9%B3%E6%83%85%E3%80%81%E8%AA%8D85%E9%81%B24%E5%B0%8F%E6%99%82%E8%99%95%E7%90%86%E5%8C%97%E8%A7%92%E6%89%93%E9%AC%A5"
---

# 利君雅再「爆seed」　警方拒交代7.21元朗恐襲應變詳情、認8.5遲4小時處理北角打鬥

警方周二在例行記者會上， 不斷以「暴徒」形容反送中運動中的示威者，並片面描述示威者的破壞行為，質疑示威活動「摧毀香港」，亦令市民對社區治安感到擔憂、惶恐。記者在答問環節首先問到7月21日元朗恐怖襲擊事件，警方遲遲未有處理，令人質疑「警黑合作」。警察公共關係科總警司謝振中及高級警司（媒體聯絡及傳訊）江永祥耍官腔回應，港台節目《視點31》主持利君雅隨即連番追問，獲網民盛讚。

此外，8月5日北角及荃灣分別出現白衫及藍衫人士打人事件，被質疑是元朗恐襲的「升級版」。警方承認，警方晚上約7時接報得悉北角打鬥，由於當時北角警署被包圍，警方相隔4小時、約11時才派出防暴隊到場。記者質疑，連區內超市都提早落閘，為何警方事前不知情。江永祥推諉指北角有店舖參與罷工運動，惟當記者指出超市沒有罷市，他表示不評論個別機構的風險評估，拒正面回應。

<figure>
<img src="https://web.archive.org/web/20190806222059im_/https://www.hkcnews.com/news_新聞/hk-discuss/2019/08/江永祥-警察公共關係科-20190807011027_5cb7_large.jpg" alt="">
<figcaption>警察公共關係科高級警司（媒體聯絡及傳訊）江永祥。吳婉英攝</figcaption>
</figure>

江永祥首先回應「警黑合作」的質疑，強調打擊黑社會、三合會從來都是警務處處長首要行動項目，警方必然以硬手段打擊黑社會。他續指，在過去的周末，警方拘捕多4人，涉嫌參與7.21的事件。警方目前已拘捕23人涉嫌參與非法集結，調查仍在進行當中。

**利君雅追問，為何警方不當場拘捕疑犯，而要慢慢拘捕？這與近日的拘捕行動有很大分別。眾新聞記者及後問到，8月5日多區出動大量警力，為何當日會警力會真空近40分鐘？** 謝振中回應指，他首先想澄清，當日是11分鐘就有第一隊、兩名警員到元朗西鐵站，被記者批評：「 **但做唔到嘢吖嘛，市民安全係冇受到保障，你咁都計？** 」謝續表示，當日兩名同事到場後，見到裡面的情況，有個判斷，認為兩人未能安全處理事件，故決定尋求支援。謝屢被質疑作「錄音式」回覆。

謝振中解釋，當日警方在接報11分鐘後到場，在當區用了28分鐘就整合了大約40人，取齊裝備後上車，前往元朗西鐵站。他問，警方用28分鐘去處理、有40警員帶齊裝備到現場是否一個合理時間呢？他又指，在新界，一般「接call」的時間是15分鐘，但未有再就警方當日在元朗的部署提供新資料，僅指當日上環發生一宗很嚴重的暴力事件，而當日在元朗發生的情況，所有衝鋒車已去處理其他打鬥、火燭事件，警方用28分鐘到現場，與市民期望有落差。

利君雅反問：「 **當初點解唔同市民講？當初點解facebook隱咗形？當刻點解唔同市民講999唔得、我哋而家派唔到人、請你哋耐心等候，你哋連呢句都冇。** 」謝振中表示，當日3小時內警方999熱線接到逾2.4萬個求助。他重申，當日有很多人打999，警方亦明白有很多人有需要打999求助，但同時間，為何數字要過幾日才找到，原因是警方要從系統中找尋。

<figure>
<img src="https://web.archive.org/web/20190806222059im_/https://www.hkcnews.com/news_新聞/hk-discuss/2019/08/警察公共關係科-利君雅-20190807025747_25ea_large.jpg" alt="">
<figcaption>港台節目《視點31》主持利君雅隨即連番追問，獲網民盛讚。港台新聞片段截圖</figcaption>
</figure>

###   
 記者：CCTV片睇到多架警車經過，點解冇警員落車執法？   
 警方：詳細嘅我呢度唔能夠交代

利君雅轉移問：「 **但CCTV影到有幾架警車經過都唔落車睇咁點解？《鏗鏘集》影到有好多架警車經過，點解你見到白衫人，唔落車去睇吓佢哋咩情況？」謝振中反問：「你講緊係咩時間？係8點幾、9點幾嗰個時間？」另一名記者接著指：「無論幾點幾，你哋都係有經過，係有大批白衣人聚合，你哋警方係有責任調查點解有咁多人聚合㗎喎，如果唔係就唔會有非法集結呢條罪啦，係咪咁嘅意思？** 」

謝振中表示，警方有收到相關的情報，當日在元朗區成立一個行動中心，而該行動中心在平日的情況不開……語未畢，利君雅再次打斷：「你冇答到我哋頭先嘅問題。」這時，主持介入，欲中斷利君雅發言，她連珠炮發：「 **真係好多日喇，我哋噚日都聽過佢哋記者會，佢哋答咗好多㗎喇，可唔可以答番我哋希望佢答嘅問題？PPRB我哋入過好多書面問題，係冇回應㗎。唔好意思，可唔可以答清楚，《鏗鏘集》相信你都有睇，嗰啲CCTV片，睇到好多架警車經過，但係冇一個警員落車去睇嗰班白衣人，嗰班白衣人唔係一個兩個，係成幾百人，點解當初你哋冇執法？點解你哋當晚冇拉走啲人？點解事後先拉幾十人？而呢幾日我哋見到，警方迅速拘捕咗幾十人，淨係天水圍都70幾人，點解會咁？可唔可以交代清楚？** 」


{{< video src="https://web.archive.org/web/20190806222059if_/https://www.youtube.com/embed/16CiwPChpr0" >}}


謝振中回應說：「個別一啲警車當日路過，點解冇落車，嗰架車做緊乜嘢，點解唔即時應對，我諗詳細嘅我呢度唔能夠交代。」記者紛紛反駁：「 **天職唔係見到罪案就要落車睇嘅咩** ？」、「 **情報你冇處理、冇重視。** 」、「 **可唔可以解釋埋點解而家都仲係控告佢哋非法集結？係咪到現時呢一刻都冇證據見到佢哋打人？** 」

謝振中解釋，在一些大型公眾活動，警方通常以非法集結作第一個拘捕（罪名），在現場有最足夠的證據作出拘捕，這並不是在元朗7.21事件才做，在之前或之後在其他的大型公眾活動，或之後發生的暴力事件，警方都是用同樣的罪行去拘捕示威者。他再被質疑：「 **但有人可以唔使兩日就改控暴動喎，點解佢哋到而家，你拉嗰廿幾人入面，到而家好多人都仲係非法集結。** 」

謝振中補充指：「除咗我哋拉非法集結之外，我哋喺某一啲案件裡面，如果佢觸犯一啲比較明顯嘅罪行，我哋亦都會作出拘捕，例如襲警或者一啲普通襲擊嘅罪行，好多時我哋會拘捕佢兩條罪行。」記者追問：「 **乜你見唔到佢哋襲擊普通市民咩？** 」然而，主持再度打斷，指示予《南華早報》記者發問。《南華早報》記者問及警員情緒問題，未有再問元朗恐襲事件。

隨後獲發問機會的記者續問元朗事件，指影片可見當日警車就在白衣人旁邊，「 **點解（警方）即時唔arrest佢哋possessing offensive weapon？** 」謝振中回應指，當晚警員去到南邊圍村口，村口的村民及外面身穿黑衣、非村民的人士似乎會有一場「打鬥」，當時的警力主要用予確保雙方不會作出打鬥、令當時的情況惡化。他又指，元朗以及其他案件，警方都需要與律政署商討，而作出雙方認同的、合適的檢控，而就7.21事件，警方曾與律政署初步尋求意見，他們認為有跟進的工作，除了之前已拘捕的人，警方仍在調查中，不排除會作出其他拘捕。

<figure>
<img src="https://web.archive.org/web/20190806222059im_/https://www.hkcnews.com/news_新聞/hk-discuss/2019/08/謝振中-警察公共關係科-20190807030202_19d4_large.png" alt="">
<figcaption>警察公共關係科總警司謝振中。吳婉英攝</figcaption>
</figure>

### 北角白衫人與示威者毆鬥　防暴隊4小時後才到場

該名記者亦問到，周一（5日）多區都有出現疑似黑社會打人事件，包括藍衫及白衫人士，這是否元朗事件的升級版？警方一直以來有否做過任何事情去制止或狙擊這些事情？

江永祥回應指，周一晚約7時許，北角有人打鬥，警方亦有收到緊急救助個案，「好可惜啦，當時都有為數幾大量嘅人士，又或者我稱佢哋為一啲比較暴力嘅示威者啦，就包圍住我哋個北角分區警署，當我哋同事希望出閘、離開個車閘、派人員去處理嘅時候，基本上我哋都係受到攻擊，於是乎，我哋未能夠適時去調派人手，去處理我頭先所講嘅嗰啲緊急求助個案。」他表示，在晚上稍後時間，警方重組防暴隊人員，有派員到北角現場作出驅散行動，最後亦能回復秩序。

至於荃灣，江永祥表示，周一晚約11時，警方收到第一個緊急求助報案，指荃灣有兩幫人打鬥。在凌晨零時左右，警方再收到一個緊急求助個案，內容相近。就晚上約11時的報案，警方在15分鐘內已派員到場，進行掃蕩，而當時成功完成掃蕩後，亦回復秩序。凌晨零時的報案，警方處班亦相若。

至於當晚警方有否作出拘捕，江永祥指：「手頭上冇清楚嘅資料，究竟我哋防暴隊人員去到現場嘅拘捕，係包唔包含喺我之前提及嘅148人裡面，呢個我係要睇睇數字嘅。」荃灣的數字亦然。

  



{{< video src="https://web.archive.org/web/20190806222059if_/https://www.youtube.com/embed/xsuA7uGjqYs" >}}


### 警方：北角警署被圍，未能派員即時跟進

另有記者問：「 **係咪現場、全香港都冇其他警員行咇㗎喇？** 」江永祥重申：「其實大家噚日都見到，喺港九新界好多其他地點，由晏晝開始，已經有好多好多嘅暴力事件發生，我哋同事已經被分派到好多唔同嘅區分去處理。」他續指，警方雖然未能即時派員，亦在稍後時間盡快調配防暴人員去現場處理。

**有記者要求警方澄清警方就北角案件的具體到達時間，除了防暴隊以外，是否沒有其他警員到場處理。** 江永祥表示，他手上的資料顯示，當晚11時後有防暴到現場。至於此前有沒有派員，江解釋，由於當區警署被包圍，受到嚴重攻擊，故未能派出人員即時跟進。「有冇人行咇，就係人手分配嘅問題，大家都知道，噚日起碼有21間警署嘅服務，喺呢個暴力事件過程裡面，曾經有唔同時段嘅服務受阻。其實我哋都唔係唔想派人員去『行咇』，我諗大家都要公道啲睇，我哋每日派出處理暴力事件嘅人，為數都不少，難免的確係影響到某啲緊急服務嘅提供。」

被問到警方事前有否收到情報，江永祥說：「我手頭上就唔知道當時我哋有冇情報收到。」他隨即將責任轉移至示威者身上，「佢哋機動性亦非常之高，你見到雖然一開始個集會喺金鐘附近發生，跟住港島區你都見過，佢哋又喺灣仔出現過，又喺銅鑼灣出現過，跟住又去到北角，咁我會話，佢哋流通性咁高，都好影響到我哋個情報上嘅收集。」他續指，警方在情報上的收集，網上有不同平台，警方亦不知道資訊是真是假，因此暫時沒有資料在手。

記者問：「 **北角嘅超級市場已一早落閘，點解超級市場都知道有危險出現，而警方唔知道？** 」江永祥回應指：「我諗咁樣講啦，噚日……er……er……有一啲團體或者有個別人士叫做……er……點樣講呢……er……佢發起個罷工運動，我相信有閂門嘅舖頭亦都唔係得北角有啦。」

當記者指出超級市場並沒有罷市，江永祥表示，不會評論個別機構的風險評估。「你話佢決定閂閘嘅，呢個就正正係而家個暴力升級得咁快嘅結果，就係我哋頭先所講，都令到市民或者一般商戶惶恐，呢個就係現實結果。大家都驚，我咪閂埋道閘囉。你話將閂埋道閘嘅責任，究竟係邊個要負責呢，我亦都唔方便喺度評論。」

  



{{< video src="https://web.archive.org/web/20190806222059if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F341232053448699%2F&show_text=0&width=560" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190806222059/https://www.hkcnews.com/aboutus/#subscribe)
