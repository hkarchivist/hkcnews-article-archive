---
title: "前特首追擊的老師"
date: "2019-07-30"
author: "徐俊文"
category: "眾說"
tags:
  - "leung chun ying"
  - "梁振英"
  - "689"
  - "CY Leung"
  - "思歪梁"
  - "狼英"
  - "梁特"
  - "梁特首"
  - "港獨之父"
  - "真道書院"
  - "戴健暉"
url: "https://web.archive.org/web/20210925035212/https://www.hkcnews.com/article/22475/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-22475/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/22475/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-22475/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 前特首追擊的老師

從未有一單新聞，由朝到晚有咁多人問我意見，今日（29日）就 [真道書院助理校長戴 Sir 發表仇警言論](https://web.archive.org/web/20210925035212/http://std.stheadline.com/instant/articles/detail/1055591/即時-香港-逃犯條例-教育局要求真道書院就助理校長發表仇警言論交報告) 嘅風波，算破咗紀錄。理由好簡單，因為我係真道家長。

戴 Sir 言論明顯過咗火位，係不爭事實。即使喺係冇學生嘅私人 FB 戶口發表，為人師表都要小心自己嘅言行。喺今日呢個嚴重撕裂嘅社會，能夠影響下一代嘅人，我認為都應盡量避免激化人民鬥人民嘅 Hate Speech。

Hate Speech 有程度之分，最低賤嘅係直接鼓吹人地用暴力，然後仲唔認錯兼扮大義凜然嗰隻，例如何君堯喺佢直播節目《君事行動》中，鼓吹要對持相反意見者「打到片甲不留」，又讚元朗無差別打人嘅白衫軍「做得好」，就係最佳例子。

冇咁直接嘅 Hate Speech，係詛咒型，亦即戴 Sir 言論嘅種類。詛咒係一種發洩，唔會有警察因為詛咒而身體受傷，但實際效果係會深化仇恨，所以戴 Sir 後來收回言論並就此道歉，係恰當處理。

戴 Sir 我之前唔熟識，都係觀課時見佢同家長講解吓課堂設計，感覺斯斯文文四平八正，今朝睇到佢嗰段字，我第一個反應係，究竟個社會崩壞到乜嘢程度，先會令平日斯文得體嘅老師，情緒波動到要去咒罵警察。

<figure>
<img src="https://web.archive.org/web/20210925035212im_/https://www.hkcnews.com/news_新聞/hk-discuss/2019/07/戴健暉-真道書院-20190730050345_e28f_large.jpg" alt="">
<figcaption>網絡流傳戴Sir在私人戶口的仇警Post。網絡照片</figcaption>
</figure>

一個政治問題，政府唔主動去解決，形成警察與示威者嘅對立，而雙方都有較激嘅一群，導致衝突越演越烈。要老師們抱住極端冷靜持平嘅角度分析，各打五十板，係知易行難。講永遠容易，但人心肉做，試想佢哋見到同自己每日所接觸嘅學生差唔多年紀嘅年青人，為爭取公義而頭破血流，甚或因對政權失望而輕生自盡，冇可能唔悲傷，冇可能唔憤慨。只係大家知道要忍耐，而戴 Sir 選擇喺佢自己嘅私人戶口宣洩一下。

無論係藍絲黃絲，我哋要做嘅，並唔係要除掉呢啲忍唔住發洩嘅老師，而係正視整個抗爭運動中老師們嘅心理健康。老師都係人，唔係聖人，都會有情緒，都會講錯嘢。有老師犯錯，就要馬上除之而後快，並唔係解決緊問題，只係想解決提出問題嘅人。

今日我嘗試聯絡戴 Sir，佢為自己言論深表歉意。我坦白同佢講，佢嗰番言論確係唔恰當。作為教育工作者，校方如何處理你控制唔到，但你控制到自己如何為錯誤作承擔。好好想想怎樣道歉，謙卑接受意見或一點處分，係對學生最好嘅身教。

<figure>
<img src="https://web.archive.org/web/20210925035212im_/https://www.hkcnews.com/news_新聞/hk-discuss/2019/07/真道書院-戴健暉-20190730050457_2d66_large.jpg" alt="">
<figcaption>真道書院的聲明。網絡照片</figcaption>
</figure>

聽家長朋友講，戴 Sir 係個好老師，所以出咗事，家長校友學生今日都忙住出信聲援，反對嘅家長當然存在，但為戴 Sir 講好說話嘅，為數極多。呢啲艱難時刻，永遠係一個人嘅人品最直接嘅反映。我同戴 Sir 講，你要堅強振作，面對人生突如其來嘅低谷，面對之前意想唔到嘅挫折，都要保持失敗者優雅嘅身姿。同學都係度睇住你，學習乜嘢叫抗逆力。

本來戴 Sir 失言一事，屬校內事務，真道嘅持份者可以參與意見，傳媒作為第四權固然可以監察，但當中午時分梁振英介入，事件就變得有公共性，值得從另一角度解讀。

擁有權力者，都需要特別注意權力嘅恰當使用，尤其係公權力嘅持有人。梁振英先喺 Facebook 發帖，進而寫信向真道校監投訴，而關鍵係投訴信下款，直接寫上「前行政長官」及「全國政協副主席」，呢個係直接以公權力向學校施壓，根本係白色恐佈。

<figure>
<img src="https://web.archive.org/web/20210925035212im_/https://www.hkcnews.com/news_新聞/hk-discuss/2019/07/戴健暉-真道書院-思歪梁-20190730050416_2628_large.jpg" alt="">
<figcaption>梁振英給真道書院的信。照片來源：梁振英Facebook</figcaption>
</figure>

梁振英用重力追擊一個失言老師，係要對所有教育工作者產生寒蟬效應。校方要特別小心處理如何回應這位公權力濫用者，顯得太過軟弱而買佢怕，會對其他學校有示範作用，令呢位濫權者變本加厲。

如何處理戴 Sir 事件，係真道人嘅事，輪唔到梁振英說三道四，真道亦無必要特別向佢交代。我嘅建議係，真道校董會討論過後，內部作出處理便可。有傳媒跟進，以文明配合第四權，可以出公開聲明交代處理方法。

至於回覆梁振英，只需將公開聲明影印一份副本寄俾佢，為慳學校資源記得安排「郵資到付」，副本上面用紅筆寫住三隻大字：

### 「 **自己睇** 」。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210925035212/https://www.hkcnews.com/aboutus/#subscribe)

---

![博客 | 徐俊文](https://web.archive.org/web/20210925035212im_/https://www.hkcnews.com/uploads/avatars/b04f456a-a77b-4286-adba-b950af6be2cb.png?1988961627)

**博客 | 徐俊文**

【徐俊文・徐想集】營銷品牌管理專才，亦為著名作家、節目主持及商業演講者。曾任壹傳媒首席營銷長、及跨國企業市場營銷總監，現為品牌顧問公司 Toast Communications Limited 行政總裁，專攻網絡推廣、內容營銷及電子商務支援。公餘於香港中文大學及理工大學教授營銷課程。自 2009 年起寫作，題材涉足營銷廣告、品牌形象、商業管理、社會時事及流行文化。曾出版《型銷》、《購想》、《品》、《甜銷》、《銷災》、《廣告＠日本》及《消費者通識》等暢銷著作，並曾於《蘋果日報》、《主場新聞》、《晴報》、《100毛》撰寫有關營銷創意的專欄。
