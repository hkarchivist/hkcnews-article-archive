---
title: "杜汶澤：俾班細路知道，你係支持佢就夠"
date: "2019-07-30"
author: "特約記者陳零"
category: "眾聞"
tags:
  - "杜汶澤"
  - "杜文澤"
  - "杜文泽"
  - "Chapman To"
  - "自殺"
  - "娛樂圈"
  - "杜汶澤喱騷"
url: "https://web.archive.org/web/20210712031519/https://www.hkcnews.com/article/22488/%E6%9D%9C%E6%B1%B6%E6%BE%A4-%E8%87%AA%E6%AE%BA-%E6%9D%9C%E6%B1%B6%E6%BE%A4%E5%96%B1%E9%A8%B7-22488/%E6%9D%9C%E6%B1%B6%E6%BE%A4%EF%BC%9A%E4%BF%BE%E7%8F%AD%E7%B4%B0%E8%B7%AF%E7%9F%A5%E9%81%93%EF%BC%8C%E4%BD%A0%E4%BF%82%E6%94%AF%E6%8C%81%E4%BD%A2%E5%B0%B1%E5%A4%A0"
original_url: "https://www.hkcnews.com/article/22488/%E6%9D%9C%E6%B1%B6%E6%BE%A4-%E8%87%AA%E6%AE%BA-%E6%9D%9C%E6%B1%B6%E6%BE%A4%E5%96%B1%E9%A8%B7-22488/%E6%9D%9C%E6%B1%B6%E6%BE%A4%EF%BC%9A%E4%BF%BE%E7%8F%AD%E7%B4%B0%E8%B7%AF%E7%9F%A5%E9%81%93%EF%BC%8C%E4%BD%A0%E4%BF%82%E6%94%AF%E6%8C%81%E4%BD%A2%E5%B0%B1%E5%A4%A0"
---

# 杜汶澤：俾班細路知道，你係支持佢就夠

7月5日早上9時多，一開facebook就看到杜汶澤流著涙直播：「咁多香港人都無放棄，你唔可以隨便放棄，你覆我WhatsApp好唔好？」看著看著，涙也跟著流。

事源那天凌晨約1時，一名23歲青年在facebook寫道：「對不起。香港人加油」、「好攰，我真係撐唔住」，引來大批網民關注。早上，杜汶澤獲節目導演通知，該名青年是節目Fans Club會員，杜汶澤知他自細在粉嶺出沒，於是立刻駕車趕去，但青年的電話一直打不通：「我一時人急情緒波動，諗住開個fb live 搏佢睇到，叫佢打番俾我。」結果，該名青年真的看到，跟他聯絡上：「佢唔肯放棄自殺，但俾我見最後一面，佢（車内）塞死氣喉，後來知佢係自己推開車門，有人見佢暈咗叫白車。」杜汶澤跟白車同一個燈位到現場：「去到見到佢，一齊上白車，同佢去醫院，又同佢阿媽傾咗陣。」青年最後獲救，即將出院，杜汶澤會約他吃飯。

<figure>
<img src="https://web.archive.org/web/20210712031519im_/https://www.hkcnews.com/news_新聞/hk-discuss/2019/07/杜汶澤-杜汶澤喱騷-20190729181946_15b5_large.jpg" alt="">
<figcaption>杜汶澤說，他從來關心的並非政治，而是受迫害的人。</figcaption>
</figure>

**與政治無關**

杜汶澤說他的關心，與政治無關，純粹擔心這場運動，為年輕人帶來心靈創傷後遺症。「有記者問，那青年係咪因為『反送中』自殺。我話，個人唔會只因為一個問題，因為每個人情緒承受刺激都有一個點，一定有好多問題，但只要1% 關事，因為覺得社會不公、欺壓，令佢有放棄生命嘅念頭，都係社會責任 。」

早前接連輕生的消息，令人心痛，杜汶澤也在想能做點甚麼。「年輕人需要有人支持，因為成長路好孤獨。」他也自省：「以前我係怒罵，一味鬧，而家我發覺，咁樣係幫唔到件事，只係會多咗怨氣。」他自言讀書不多，只好靠人脈，「我搵咗兩位心理學專家，又搵人搵咗班細路，透過活動，可以同佢哋有個對話，等佢哋有抒發機會。我從來唔覺得幫人嘅數量要好大、唔需要貪心，幾個幾個開始傾。」他還聯絡上黃秋生：「希望佢搞啲戲劇課程，唔係學做戲，而係透過學做戲得到心理治療。佢都話第一份工就係去監獄教戲劇。我覺得我每日發個facebook post， 都係心理治療嘅工作，(網民) 睇完爽啲。」

杜汶澤是其中一位被內地封殺的香港藝人。第一次是因為他參加了2003年七一遊行。「八九六四都有去遊行，但03年反23條那次，第一次被列入黑名單，嗰時我係兩年。」他說當年是獲「通知」封殺年期。

他形容過去自己「唯利是圖、貪慕虛榮、貪威識食」：「一個好typical嘅artist，跟其他成功的藝人一樣。」以前，他從不關心社會、不愛看新聞：「敘利亞新聞十幾年都一樣，細個睇同大個睇都無變過，香港都係咁；恒指跌到咩咁，我就大把錢；恒指升到『巴巴聲』，我就窮到死。關我咩事？外圍因素對我都無影響，我唔關心社會，我比較關心我嘅事業、我嘅名望，夠唔夠威，有無錢。」

直到2012年政府有意開設德育及國民教育科，掀起反國教運動。「一聽就覺得唔得喎，即係『恰細路』。正常一個人只要有同理心，就會諗到：『洗腦喎，梗係唔得啦。』有時見啲網民留言質素，論點、邏輯，全部因為洗咗腦，洗腦對人係好嚴重嘅事。」杜汶澤記起有年與馮淬帆在北京拍戲：「唔記得見到咩，忍唔住同馮淬帆講：『中國人又話禮儀之邦，點解會咁㗎？』佢 (馮淬帆) 答得好清楚：『嗰啲唔係中國人，係經過蘇聯共產黨洗腦嘅人 。』」他支持「反國教」純粹出於：「覺得學生好值得保護。」

<figure>
<img src="https://web.archive.org/web/20210712031519im_/https://www.hkcnews.com/news_新聞/hk-discuss/2019/07/Chapman%20To-杜汶澤喱騷-20190729181804_2944_large.jpg" alt="">
<figcaption>杜汶澤協助救回有意輕生的青年後，有感要多關心年輕人的心靈創傷。(網上截圖)</figcaption>
</figure>

**純粹為保護學生**

杜汶澤被大陸全面封殺的導火線是2014年3月，他在社交平台發文撐台灣太陽花學運：「當時睇到『五月天』有個隊員講咗啲嘢，(內地) 網民就鬧佢，我心諗人哋維護自己 (屋企) 都唔得，呢啲咪洗腦洗番嚟囉。」結果，他的言論激起內地網民千重浪。

「我一直唔關心政治，香港係咪有真普選，我唔係咁關心，我言論從無一句係嗌過真普選，我只係比較關心被迫害嘅人。」2014年9月28日，他眼見警察打學生的場面，心傷亦心痛：「好多人會講世界各地有示威嘅地方，差人都係會咁，但唔代表我可以接受。當時情緒衝擊好大，發表咗好多唾罵政府同差佬的言論。 」

雨傘運動期間，他現身金鐘佔領區表示支持：「最好笑係有人話我去搵何韻詩返屋企，點知佢又唔聽我勸，搞咗個咁嘅爛gag。」他笑笑口說：「最記得係當年買咗幾枝好貴嘅香檳，話梁振英落台就開嚟慶祝，但到而家都未開。」不過，他就自2014年起，再度被列「黑名單」。

杜汶澤說，一旦被列入黑名單即「截斷所有米路」：「因為 CEPA開始有中港合拍片，香港大部分電影都係靠大陸市場。唔俾人用你，基本上就無飯食，至少唔可能有以前嘅收入。」他最後一套合拍片本來是《賭城風雲2》，最後卻被飛起：「(導演) 王晶未割席前話片酬加到400萬。嗰時一年平均拍七、八部戲，一年可以搵3000萬，封殺咗5年，咁我無咗一億啦。不過，我一路同自己講唔好咁諗，呢啲係我未搵到嘅錢，不過搵唔到。」

**人人被「送中」**

談到《逃犯條例》修訂，杜汶澤一直關注：「因為關我事吖嘛。(上傳) 六四酒樽都坐幾年，如果我哋言論追溯番，仲唔係尋釁滋事 (罪)？坐幾年，出番嚟都痴咗線啦。」、「點解人人去遊行？因為好多老細都無話唔俾伙記去，因為佢哋都驚吖嘛。當你知道你唔熱衷政治，政治都有日搵上門，你就知班細路係度做緊咩。」

他冷笑一下，然後說：「而家仲支持『送中』，一定係好窮嘅人，連大陸市場都無。同埋一定學識水平好低。大陸係點做生意㗎？食飯飲茶灌水、俾煙仔，去夜總會，買塊地，要洗幾多錢呀。邊個唔使坐監？咁樣都仲話支持，你梗係貨真價實嘅本土派，大陸一間廠都無。」反送中掀起的社會運動，至今將近兩個月，市民對林鄭政府失望至極：「大家都太天真，以前我哋50萬人遊行，可以推個特首落台，可以推翻23條，今次200萬人上街都唔得，就覺得好失望，因為用咗常理去判斷形勢，以為佢應該都落台啦。」

《金融時報》報道指，林鄭曾請辭但遭北京拒絕：「如果報道講嘅係事實，你睇到佢 (林鄭) 係發神經嘅，佢唔係搞番好個問題，唔通喺度發緊晦氣？真係解釋唔到佢做緊嘅嘢。 」 他批評沙田衝突，是置前線警務人員於死地：「只能夠話警務處高層陰毒，唔只罔顧學生安全，仲置伙記於死地；紀律部隊無選擇權，點諗都要服從上級。商場又唔拉得人，仲叫伙記入去，喺街就話非法集結，去商場犯咩法？入去周圍打人又唔拉得，唔係博啲細路打差人，博咩？」

「如果前線警務人員都仲咁仆心仆命，係戇鳩。 學生為社會，係自發性，咁你哋為咩呢？都係為嗰兩三萬，咁算啦。我相信有啲警察係有嚴重暴力傾向，知識水平低，控制情緒能力低，又擁有攻擊性武器、認同感低、心理陰暗面好大，唯有叫同學小心，呢啲人好可怕。」

周日（28日）的上環衝突後警方拘捕至少49名示威者，就傳媒直播所見，警員粗暴腳踢已被制服倒地的示威者。杜汶澤表示理解警員執行職務的難處：「啲細路犯法，你當然可以拉佢啦。問題係，佢已經被制服，呢啲係好過份嘅行為。啲細路抗爭會知道自己嘅成本同代價，你拉佢無問題嘅，但佢老豆老母生佢出嚟，唔係俾你打嘅。」

<figure>
<img src="https://web.archive.org/web/20210712031519im_/https://www.hkcnews.com/news_新聞/hk-discuss/2019/07/杜汶澤-杜汶澤喱騷-20190729181827_c46c_large.jpg" alt="">
<figcaption>《空手道》(2017年)是杜汶澤最近期的一齣自導自演港產片。 (劇照)</figcaption>
</figure>

**「香港都有錢搵、都搵到錢」**

杜汶澤說，慶幸被封殺：「香港人有種迷信，係要公眾人物代佢發聲，我覺得個expectation 實在太大喇。大部份藝人都係學歷低、知識水平低、情緒混亂、社會意識低嘅一班人，你想佢幫你咩？佢淨係識法拉利出咩新款㗎咋。」對於譚詠麟、鍾鎮濤站台撐警：「佢哋係真心膠，阿倫每日淨係關心食啲乜，你睇下佢個肚腩，佢哋係好typical 嘅廢佬。鍾意聽佢唱歌同佢人格有咩關係？點解覺得譚詠麟係變咗呢？你又識佢咩？或者佢一路都係咁。鍾鎮濤咪講咗囉，佢唔明啲後生講咩，你唔識佢，我識佢，佢人好nice、心地好，但係個好蠢嘅人；明星唔使聰明，佢靚仔、佢唱歌㗎嘛，大部分明星都係蠢，聰明都做咗生意啦，你睇古天樂。」

「我覺得自己好好彩，如果我唔係俾中華人民共和國封殺，我都仲係做緊嗰啲人。」

杜汶澤，中學畢業於拔萃男書院：「張宇人夠係囉。」然後又細細聲說：「我一路好慶幸盧偉聰係喇沙嘅，啲英文差到咁。」哈哈一笑後，他認真說：「做番個人，腳踏實地嘅感覺好好。我唔可以代秋生講嘢，但佢而家個人都充實好多。我睇佢《淪落人》做得好好，我好斗膽打俾佢，我話：『秋生，我覺得你做戲進步咗，唔知係咪你無做呢行嘅關係呢？』 佢話，係喎真係喎。」

遭大陸封殺5年，總不能坐食山崩：「一個同事喺一間公司5年都會好熟習，我都封殺咗5年亦好experienced喇。」沒有電影拍，他想起自己的出身：「未被封殺前，自己做咩？同吳君如做電台節目，嗰時都搵十皮一個月，講緊係幾年前，住加多利山，無穿無爛。」絕處逢生，他於2018年3月開設網台「 [杜汶澤喱騷](https://web.archive.org/web/20210712031519/https://www.facebook.com/officialchapmanto/) 」，至今Facebook Likes超過74萬，節目有廣告贊助。

「我睇到光頭Bob ( 林盛斌） 嘅新聞，佢拍過咩戲、大陸邊個識佢？佢都住加多利山、戴金勞、揸Benz啦，幾勵志！證明香港都有錢搵、都搵到錢，做咩要妄自菲薄？每個人都有自己崗位，我以前做電台，就係每晚做live show，我又識煮餸，點解唔上網教人煮餸？ 佢 (內地) 無嘢可以封殺到你。」

<figure>
<img src="https://web.archive.org/web/20210712031519im_/https://www.hkcnews.com/news_新聞/hk-discuss/2019/07/杜汶澤-杜汶澤喱騷-20190729181903_274f_large.jpg" alt="">
<figcaption>問杜汶澤有甚麼話想跟林鄭說，他只想「車」她一巴。</figcaption>
</figure>

**兄弟爬山   各自努力**

杜汶澤認為，一支軍隊各人有不同崗位：「每個人能力都唔同，應該做好分配。我好欣賞何韻詩，佢又生得靚、唱歌好、英文又好，咪去聯合國為香港人爭取人權囉；我就選擇做軍醫，諗啲方法幫大家療傷。」他特別關注年輕示威者心理創傷後遺症，所以近日找來心理專家，與年輕人對話，不讓他們感到孤單。

「我做網台，繼續拍多啲搞笑節目。」他說，剛看過100毛舞台劇《大辭職日》：「唔知點解覺得特別好笑，可能太耐無笑過，我嗰日都好開心，雖然係短暫嘅快樂。我覺得做搞笑都幾好，張飛賣到$580、$680，雖然我係免費，但要俾錢都抵，笑番晚。」他說自己商台903出身，信奉「在晴朗的一天出發」宗旨：「嬉笑怒罵、與時並嘴。」希望透過「杜汶澤喱騷」，為大家帶來歡樂， 疏導情緒。

杜汶澤有感而發：「自己都有反思，以前嘅言論係咪激勵咗人去衝，慫恿咗啲人，令佢哋受傷？我而家言論無以前咁令人產生負面情緒。你俾年輕人知道，你係支持佢就夠。我哋大人要負責任呀。叫人衝，俾班冚家剷打L死咗點算？你叫人唔好衝，個未來係你嘅咩？未來係佢哋㗎嘛！兩樣都唔應該！俾佢哋知道，你係支持佢已經夠好！」

**攝影：Lew**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712031519/https://www.hkcnews.com/aboutus/#subscribe)
