---
title: "張開雙臂是她唯一「武器」　社工許麗明陪伴示威者日記"
date: "2019-07-12"
last_updated: "2019-07-12 19:21:26"
author: "記者莊曉彤"
category: "眾聞"
tags:
  - "許麗明"
  - "社工總工會"
  - "反送中"
url: "https://web.archive.org/web/20190712180657/https://www.hkcnews.com/article/22007/%E8%A8%B1%E9%BA%97%E6%98%8E-%E7%A4%BE%E5%B7%A5%E7%B8%BD%E5%B7%A5%E6%9C%83-%E5%8F%8D%E9%80%81%E4%B8%AD-22028/%E5%BC%B5%E9%96%8B%E9%9B%99%E8%87%82%E6%98%AF%E5%A5%B9%E5%94%AF%E4%B8%80%E3%80%8C%E6%AD%A6%E5%99%A8%E3%80%8D-%E7%A4%BE%E5%B7%A5%E8%A8%B1%E9%BA%97%E6%98%8E%E9%99%AA%E4%BC%B4%E7%A4%BA%E5%A8%81%E8%80%85%E6%97%A5%E8%A8%98"
original_url: "https://www.hkcnews.com/article/22007/%E8%A8%B1%E9%BA%97%E6%98%8E-%E7%A4%BE%E5%B7%A5%E7%B8%BD%E5%B7%A5%E6%9C%83-%E5%8F%8D%E9%80%81%E4%B8%AD-22028/%E5%BC%B5%E9%96%8B%E9%9B%99%E8%87%82%E6%98%AF%E5%A5%B9%E5%94%AF%E4%B8%80%E3%80%8C%E6%AD%A6%E5%99%A8%E3%80%8D-%E7%A4%BE%E5%B7%A5%E8%A8%B1%E9%BA%97%E6%98%8E%E9%99%AA%E4%BC%B4%E7%A4%BA%E5%A8%81%E8%80%85%E6%97%A5%E8%A8%98"
---

# 張開雙臂是她唯一「武器」　社工許麗明陪伴示威者日記

6月26日晚上，示威者第二次包圍灣仔警察總部，越夜越少人留守。凌晨3時許，警總外只餘下約百人，警方此時開始清場，數十警員準備從警總內衝出來，個個手持警棍、盾牌、戴頭盔。不料有名白衫警員從警總側門出來，衝著示威者揮警棍。一位著白色T-shirt、深灰短褲的中年女子，甚麼裝備都沒有，反過來追著白衫警員，然後張開雙臂擋住對方，嚷著：「唔好咁啦，唔好咁呀。」又轉身向背後的青年喊著：「走呀！走呀你哋，走！」她面前的警員垂下警棍，轉身離開，但那群年青人望著她的背影，不願離她而去。

她是許麗明，現職香港社會工作者總工會（社總）總幹事，年近50歲。這一幕被傳媒影到，她坦言自己因而感受到壓力，「因為我覺得我唔係想咁，我唔係想有人見到我做呢樣嘢，但嗰吓無辦法都照做。」接受眾新聞訪問之前，她向記者表示，不想令人覺得社工就應該是這個模樣，她不代表社工。所以，這是一個許麗明的專訪。

<figure>
<img src="https://web.archive.org/web/20190712180657im_/https://www.hkcnews.com/news_新聞/hk-discuss/2019/07/反送中-社工總工會-許麗明-20190711230817_4dc5_large.jpg" alt="">
<figcaption>社總總幹事許麗明。莊曉彤攝</figcaption>
</figure>

訪問這天是7月9日，許麗明終於可以把長髮放下來，穿著格仔連身裙，在社總辦公室接受訪問，但臉上仍是看得見的憔悴。曾經飽受精神困擾的她說，自6月11日起，每晚睡前都要服藥穩定情緒，才得以安寢，「有得瞓就瞓之前食，無得瞓就無得食。其實係有啲情緒上面，有啲時候係好辛苦嘅。其實你問我，例如警察趕緊人嘅時候，其實我一路跑一路都好想喊，但你唔會架嘛，同埋年青人睇住你。」

五年前，她是沙頭角中心小學的駐校社工，該年積極參與佔中，由商討日擔任促導員，到運動期間做傾偈隊，亦曾在糾察名單。後來，她疑因參與佔中而被親建制派的同事逼迫，校方亦明言不會與她續約，於是她在2015年4月主動辭職。然而，她的精神狀況因而大受困擾，遂向精神科醫生求診，依賴藥物入睡（非安眠藥），但一段時間後已經可以不用藥。惟今年4月「佔中九子」被判刑，其中四人更即時入獄，她又再夜不能寐。

「其實嗰段時間已經好唔開心，因為大家一齊咁多年，走咗好多路，一齊參與咗好多嘢。」捱到6月，她懷著迎戰「送中條例」的心情，決定到精神科覆診，因為深知一定要睡覺才打到這場仗，最快的覆診期排到6月11號，恰恰是經歷了6月10號凌晨的首戰之後（6月9日百萬人上街後，有示威者留守立法會「煲底」，凌晨遭驅散）。「我就話俾醫生聽，我要瞓覺，我而家做緊啲乜嘢。其實要講呢，我知道我嗰刻唔會收到聲，會崩潰。嗰刻覺得無呢個特別需要，同埋都做緊啲嘢（社福界的反送中工作），好攰嘅其實嗰時。同醫生講完，醫生都好好，好多謝我哋咁努力去做呢件事。」

<figure>
<img src="https://web.archive.org/web/20190712180657im_/https://www.hkcnews.com/news_新聞/hk-discuss/2019/07/漫畫-社工-20190712015323_29bd_large.jpg" alt="">
<figcaption>許麗明每次上前線都是「零裝備」，她說是代表無惡意、不衝擊，而且笑言是受到《風之谷》少女娜烏西卡的影響。</figcaption>
</figure>

她啃著麵包，說起近月來的經歷。以下是記者代筆的「許麗明日記」：

<figure>
<img src="https://web.archive.org/web/20190712180657im_/https://www.hkcnews.com/news_新聞/hk-discuss/2019/06/6月9日反送中大遊行-20190611172059_2562_large.jpg" alt="">
<figcaption>6月9日，上百萬市民參與「白衣大遊行」反送中。美聯社圖片</figcaption>
</figure>

**6月9日，星期日**

民陣第三次反送中遊行，我估今日起碼都有50萬人，所以同社總嘅大家講，如果要拉banner就1點半好去到，結果真係2點幾就起步。我估社福界好少咁嘅機會聚首，去參與一個遊行，因為大家可能散落喺唔同地方，或者如果跟住社總嘅，通常都係我自己一個揸住支旗，加一、兩個理事。但係呢次，我相信淨係攞住條3米乘9米嘅banner，都幾十人。我唔係喺社福界好耐，我2010年先讀完社工畢業，我以前係教書，中、小學都有教過，之後讀咗2年輔導碩士，2007年開始讀社工。

遊行完咗，我同朋友繼續留守，其實係我男朋友。佢揼咗架木頭車，即係做first aid嘅「救護車」。佢以前做過救生員，所以有first aid嘅能力，我自己無，但會支援吓。嗰晚最初係得我同佢兩個，之後聚咗啲幫手。

去到6.10凌晨，我哋原本坐咗喺添美道迴旋處，跟住知道有事發生。我行咗去煲底望吓，我當日就黏咗個十字喺個肚，我著住件白色衫，無帶任何裝備、無口罩、咩都無，我就行咗去煲底。見到有班人喺度跑，但我睇唔到任何好暴力嘅嘢，可能我無留意。跟住我就行番出嚟，過咗無幾耐，有個大人拖住個好細嘅細路，我就走咗去同個警察同大人講：「慢慢嚟，唔好嚇親小朋友咁樣」，係OK嘅。個警察見到我，佢指住我同我講：「你咩都無，你無戴口罩，我唔搞你嘅。」但係嗰個大人同小朋友都戴咗口罩。

跟住煲底就發生事，有人需要洗胡椒。我哋知道要走，就推住嗰架車走。先去咗中信對出，諗住行去灣仔方向，跟住被速龍趕：「走呀你哋！做咩喺度！唔好行過嚟！」咁就向龍和道方向行，點知我哋行咗一步，龍和道嗰邊噴緊胡椒，咁點行啫。跟住我就攬住前面，我前面係我男朋友，我同大家講：「唔好郁，乜都唔好做，唔好郁。」跟住大家就唔郁，然後十幾廿個速龍就走過我哋身邊。

係無事嘅，咩事都無（笑）。走過之後，我哋就向番無胡椒嘅方向行，跟住警察就話：「做乜過嚟呀，走！」咁我哋就調頭走，嗰邊又有警察：「你做咩呀！走！」跟住我哋嘅隊友都有啲亂，我話不如俾我講啦，「啱啱個呀sir就叫我哋走呢邊，而家你就唔俾我哋走，咁我哋應該點呢？」我真係用呢啲語氣，跟住佢就叫做俾咗個路我哋走，我哋向咗演藝方向走。

我就睇到，其實喺個抗爭場景，每個人都要做自己嘅判斷，包括警察、包括抗爭者。抗爭者都係嘅，我見到有個年青人，突然間唔知做乜嘢，攞住個鐵馬兩頭望。我覺得佢好大力，一個人攞起個鐵馬。跟住我話，慢慢嚟，諗清楚你想點樣先。我講完呢句說話，佢就放低咗個鐵馬，然後我話你諗到去邊未，咁佢就真係諗。

**我本身有讀啲輔導同埋社工，兩樣都有讀。我哋知道有啲嘢要點樣自處，或者有啲適當嘅時候要抽離，如果唔係我哋做唔到輔導。我覺得，我似乎都有呢個能力去處理一啲比較激動嘅場面，做少少緩衝，都得嘅。講嘅嘢最緊要合理，我唔係幫佢判斷，只係讓佢明白，其實有啲位唔需要／唔係用佢而家諗緊嘅方法處理。其實2014年都試過唔止一次，嗰時咪有啲唱生日歌嘅，呢啲唔係我哋諗嘅，不過似乎圍個圈呀，都係有用嘅方法。**

<figure>
<img src="https://web.archive.org/web/20190712180657im_/https://www.hkcnews.com/news_新聞/hk-discuss/2019/06/反送中-包圍立法會-20190612232816_ec30_large.jpg" alt="">
<figcaption>6月12日，警方再次向市民發射催淚彈。周滿鏗攝</figcaption>
</figure>

**6月12日，星期三**

今朝凌晨3點鐘離開金鐘，11點再返到嚟。

下午2點鐘左右，有民陣嘅朋友同我講話有人喺嗰邊掘磚，可唔可以過去同佢哋了解吓咩情況。其實我去都唔會做任何嘢，真係望吓睇吓有無咩特別事發生。其實你identify唔到邊個係做呢件事，除非佢真係喺度掘緊。跟住都傾咗次偈，同周邊嘅年青人講：「小心啲啦，如果有咩事，有無諗過如果有事嘅後果係點。」

**其實社工幾大嘅責任，係要讓佢哋明白自己嘅處境，同埋未來要面對嘅嘢，跟住佢自己要去選擇，亦都可以勸嘅。不過講多兩句之後，佢哋都有自己嘅選擇，咁就可能係到佢哋真係有事嘅時候，我哋再支援，而唔係阻止佢自己嘅選擇。其實無得咁樣嘅，每個人都有自己嘅想法。我哋最唔想嘅係，無諗清楚就做。**

後來我行咗去龍和道，發現好多人企喺添馬公園嗰啲位。我知道3點鐘左右會發生一啲事（指示威者或有行動），於是我就覺得，嗰吓要做啲嘢。其實都幾大一個位trigger到，就係2014年有一晚咪升級嘅，喺龍和道走上添馬公園嗰度打到血肉模糊。跟住我就諗，我係咪可以做啲嘢，唔好發生呢啲事，唔需要咁樣，真係唔需要用打嘅方法去驅趕人群。

其實喺嗰個位嘅群眾，大部分都真係食花生，佢哋亦都無裝備，口罩都無。我哋擔心如果喺嗰度發生事，其實嗰班朋友可能都會唔知點算。跟住我就同另外兩個社工一齊去到，見到有事嘅時候，就盡量讓大家冷靜咁去跑，唔好人踩人，然後放催淚彈就叫人用啲水整濕自己啲毛巾或者口罩都好，保護住自己。

**跟住防暴開始嚟，boom boom boom，長盾嚟嘅，我就同兩個朋友就攞住張社工證，去同啲警察講話：「我哋係社工嚟嘅，我哋一齊走緊架喇，我哋走緊架喇。」佢哋OK嘅，真係無起手、咩都無。後面嘅人大家一齊走，的確有人唔想走，我行埋去，我話：「走啦，你唔走我哋無得走，我哋一齊走。」咁佢有走，由添馬公園近廁所嗰度，一路退，退到去摩天輪，你諗吓幾遠。**

嗰陣應該4點鐘，停咗喺摩天輪嘅時候，其實群眾嗰吓係好嬲，都會鬧啲警察，我覺得正常嘅，人人都會嬲，但係有啲好得意嘅位。好嬲嘅朋友好多時都係企喺人群後面去鬧人，我都有問吓佢，其實你喺後面鬧，前面嘅人受，咁佢會唔鬧。亦都有個女士，佢坐喺旁邊好嬲，我同佢講話：「如果你要同警察講嘢，我陪你上去講。」佢又真係喎，佢問我係邊個嚟，我話我係社工。我就拖住佢，兩個人一齊行去。

我慢慢行上去同警察講話：「呢位女士想講啲嘢，無嘢嘅，因為太遠唔想嗌。」跟住一路行，警察就話：「好喇唔好再行。」咁我哋停低，大概我諗離警察20米度。嗰位朋友就講，講番其實我哋唔係暴徒，叫警察諗清楚其實做緊乜，類似呢啲。應該都講咗幾分鐘，警察就問：「你講完未呀？」跟住過咗一陣，就有朋友上前叫我哋不如返埋去啦。跟住嗰位女士就攬住我喊，其實我攬住佢。我哋完成呢件事之後，群眾會拍手掌嘅，我哋相擁啦，喊咗一陣，我諗喊咗半分鐘，跟住大家就settle。

好笑，有個跑步嘅人，就喺度跑。佢真係警察喺面前跑，無嘢架喎，跑完之後，隔一陣佢又跑返嚟。跟住喺過程裡面不斷有啲事發生，可能有人話想過去啦，警察又唔俾。跟住呢我記得，有個男士同警察講道理、講故事，詳細內容唔記得喇。過咗無幾耐，又有其他人講，例如有個幼稚園嘅老師就係話：「我而家根本就唔可以同學生講：警察係幫助我哋嘅人。」講完又有啲感觸、喊，大家又會拍手掌。雖然因為遠而講得好大聲，但都係去講緊一啲故事，講番俾警察聽我哋點解要咁樣做。大家都好平靜咁去講，然後每個人講完就拍手掌。

其實係有人鬧嘅。不過我哋都提過話，如果鬧嘅過程，唔好鬧啲傷害家人嘅嘢。佢哋都諗一諗，可能有啲位唔好咁樣鬧，因為唔係幾適合，啲朋友係會願意聽嘅。

有啲時候，一啲比較激動嘅示威者行出去呢，其實警察會有郁嘅，咁我同兩個朋友都會行出去。我估警察見到我哋喺度，其實佢哋會安心嘅，因為佢哋知道我哋會幫佢calm down啲人。雖然個目的唔係咁，我只係唔想有人受傷。我哋唔係阻止示威者去做任何嘢，即係如果有人堅持要行過去，我哋都唔會逼佢留喺度。

**我自己覺得，我要做緩衝嘅角色，我係盡量抽離當時嘅狀況，盡量唔係幫緊警察，亦都盡量講俾抗爭者聽，我唔係阻止佢哋做任何嘢。但無可否認，我一定係參與反送中嘅一份子。同埋，有啲人問我係邊個，我講俾佢聽係社工，佢已經覺得啊～明喇，好放心。我諗係業界大家做得好啦，大家會對社工有個信任。我哋就係希望可以幫到大家，喺佢哋覺得合適嘅情況之下，去支援，基本上都係我哋主動嘅。**

呢日喺摩天輪留到8點鐘，後來，因為我做first aider嘅朋友都去咗灣仔，我都過去睇睇。不過真係太攰，跟住去咗香港堂（循道衞理聯合教會）休息咗一陣。去到灣仔，見無咩特別嘢，就走咗，應該係12點幾。

<figure>
<img src="https://web.archive.org/web/20190712180657im_/https://www.hkcnews.com/news_新聞/hk-discuss/2019/07/反送中-社工總工會-許麗明-20190711231535_b233_large.jpg" alt="">
<figcaption>許麗明（揹橙色腰包者）和拍檔Jacky（左）於6.16留守通宵後，遇上警方談判專家要求離開馬路，二人嘗試展開對話，但警方只不斷重申立場，最終撤退。莊曉彤攝</figcaption>
</figure>

**6月16日，星期日**

完咗黑衣大遊行之後，就通宵留守，識咗班年青人。嗰個晚上係好得意，我哋發現咗好多嘢，同埋解決咗龍和道嘅迷思。

龍和道有幾位，佢就話有幾十個年青人，佢哋帶晒所有裝備，包括豬嘴同頭盔。點解我會識咗佢哋，就係因為佢哋守喺龍和道，我行過去同佢哋傾偈。有個守龍和道嘅年青人同埋其他叫做守防線嘅人，就話不如出嚟傾吓。傾咩呢？就係話而家好似有人想衝龍和道，我哋就係嚟救人嘅，我好想知道大家會點樣做，因為我唔想我哋call出嚟嘅人有事。所以嗰啲full gear嘅人原來係想救人、係想幫人，所以call人，唔係call點樣衝。

跟住大家坐埋一齊傾嘅時候，包括有喺龍和道隧道裡面起路障嘅人，唔逐個講喇，finally我哋come up到個結論呢就係，其實無人諗住要衝龍和道，只係覺得如果煲底有人，龍和道就係一個阻止警察清場嘅緩衝區，所以大家都知道龍和道守唔到嘅。最後就係話，龍和道唔增援。即係無嘢，一朝早咪放番條路出嚟。

所以就係我同另外兩個社工守咗一晚，識咗班青年，佢哋都知道我哋係社工同埋係社總，咁一齊去做緊件大家覺得要做嘅事。到咗第二朝就知道要清夏慤道，於是我哋就過咗去。

後面有啲片段好得意。6.17朝早警察嚟清場，佢話唔係清場，叫我哋離開馬路。但因為龍和道放番出嚟，其實呢個係幾重要嘅理據，即係抗爭者基本上都唔係唔講理，而家我哋有人喺夏愨道，基本上對於公眾唔係有個好大嘅影響，同埋其實真係無任何衝擊、又無路障，就咁企喺度。

同埋最有趣就係，警察走完之後呢，我同其他社工發現，條路無晒人，點解淨係得我哋企晒係度，跟住我話，喂我哋快啲上番行人路呀唔該，好好笑。即係其實喺添美道，根本警察唔出現，嗰度係無人嘅。

**完咗之後有啲年青人走埋嚟搵我哋，話佢有其他策略，問我哋意見。佢知道我哋係社工，咁我都俾咗啲意見，詳細唔講啦，但都會分析番呢個做法要考慮邊啲嘢，聽完之後佢就會：係喎，真係無諗過喎。點解會搵社工傾策略？我估，當時佢哋覺得社工信得過，社工係嚟支援緊一班人、支援緊呢個運動，令到大家安全。我相信佢哋嘅理解係咁。第二樣嘢，我哋係一路同佢哋一齊。**

<figure>
<img src="https://web.archive.org/web/20190712180657im_/https://www.hkcnews.com/news_新聞/hk-discuss/2019/06/反送中-621包圍警總-逃犯條例-20190623044026_2e27_large.jpg" alt="">
<figcaption>6月21日，第一次包圍警總的夜晚。美聯社照片</figcaption>
</figure>

**6月21日，星期五**

民陣G20集會之後，因為我識咗一班年青人，佢哋都叫埋我傾（策略）。咁我去聽，唔俾意見，聽完之後諗一諗，死喇，見到有啲位，有啲擔心，我同我男朋友一齊，佢做first aider。咁我哋一路行緊、傾緊點算嘅時候，突然間，嗰班我哋講緊嘅人就嗌「社工姐姐！」叫我哋行埋去，問我意見，哈哈。

**當然我會聽嘅，咪講番一啲分析，又唔係教佢點做，分析係咁係咁，你哋自己決定啦。跟住過咗無幾耐，有啲大學學生會嘅同學亦都過嚟搵我哋。因為佢哋用學生會嘅名義，搵咗班同學出嚟，其實佢哋都有責任嘅。佢哋知道我哋係社工，佢哋都有啲同學係社工系嘅，就搵我哋，話其實都有啲擔心，即係同學喺運動裡面嘅角色係點樣，或者會唔會有安危嘅問題。跟住我哋又同佢哋傾吓，跟住再搵其他社工同佢哋仔細咁樣再傾一次。**

之後我記得，喺警總正門嗰度見到有個年青人，其實我見佢已經暈到頂唔順，但佢都唔肯離開人群。佢嘅朋友就陪住佢，我同佢講話：「你咁樣唔得嘅，陣間暈咗就要call白車，call白車就可能被捕。」佢聽到呢句就肯行開，離開咗人群，搵咗first aider支援佢。

後來都係唔得，都係需要上白車，就call咗St. John，唔係政府嘅。跟住佢嘅朋友就開始情緒好差。後來佢上咗白車後，我哋都有社工跟白車。我都提我社工朋友話，如果佢喺白車度處理到，可以唔需要去醫院。我就陪住佢朋友，佢朋友開始喺度喊，都係男仔嚟嘅，喊得好緊要。跟住發現架白車要走，即係要去醫院，佢喊到嘔。我好擔心，其實佢都攰。跟住就陪佢哋諗辦法點樣支援白車嗰位年青人，去到醫院點樣探到自己嘅朋友。

我而家事後諗番，如果一路無人叫佢去睇吓自己點樣，咁會點呢？我真係好擔心，其實可能有啲我見唔到。

嗰晚有一轉係好多白車，你知唔知我幾擔心，因為我哋知道抗爭者喺嗰度上白車有機會被捕，所以我哋有社工會喺醫院，如果跟到嘅話都會想跟。其中有個伯伯，我睇佢都好弱，跟住有個警察陪住佢上白車，我就好驚，佢咪即係要拘捕呢個阿伯？不過嗰時候張超雄同我講話，佢係喺警總入面出嚟嘅，咁我就離開。

跟住去跟白車嗰個社工過嚟同我講話：「無事，假架。」嗰啲救護人員問床上面嗰啲「傷者」，佢答：「我無事架，其實我無嘢嘅。」然後就話要走，連車都唔上。醫護人員問使唔使社工陪佢，嗰個人話我無事、我無事，跟住直頭走咗去。我好嬲啊嗰次真係。

我嗰時本身係諗住去搵Jackie（另一位社工）。我同Jackie無分工，而家多咗少少，通常都唔一齊。你見我盡量未必會攞咪，我覺得有時未必需要用個咪，不過用咪係用嚟協助個場面平靜，但係有啲時候更加重要嘅唔係用咪公告，而係喺人群裡面做一啲嘢，例如當大家好似有啲緊張，開始要戴番啲眼罩嘅時候，我就去派被捕支援嘅資訊，然後提醒番大家有咩要注意。呢個我覺得都幾重要。

<figure>
<img src="https://web.archive.org/web/20190712180657im_/https://www.hkcnews.com/news_新聞/hk-discuss/2019/07/包圍警總-社工總工會-許麗明-20190711231610_299d_large.jpg" alt="">
<figcaption>許麗明（揹紅色背囊者）以身擋警察，白衫警員見狀轉身離開。香港電台直播截圖（出現在以下片段時間約為5:00:00）</figcaption>
</figure>

****


{{< video src="https://web.archive.org/web/20190712180657if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F630541164125608%2F&show_text=0&width=560" >}}


**6月26日，星期三**

第二次包圍警總。其實我好記得呢日，警察凌晨3點幾出嚟，我就走咗去攔住，佢又真係無打、無起手，其實最重要唔係攔住警察，坦白講，如果有人衝上去，咁就危險，但係我喺度，應該唔會有人衝上去，至多有人唔走。唔走就容易啲處理，我都同啲年青人講，你走啦，其實我條命都俾埋你哋，即係如果佢真係打落嚟，我咩都無，我咪就係要受。嗰陣我哋仲有另外一個社工喺度，都係社總嘅理事，佢同我講：其實有啲年青人就係驚我有事，所以佢哋唔肯走。跟住我話走啦，唔走我咪仲有事，跟住佢勸咗佢哋一定要走。後來settle咗，警察停咗落嚟，我就返番去人群裡面。

**7月1日，星期一**

七一朝早我好深刻印象就係兩次警察衝出嚟，攞住枝胡椒噴霧嘅時候，跟住我就走埋去，跟住佢真係收埋喎。我話：「唔好啦。」咁樣，咁佢真係收埋。

第二次就係都係同一個場合，攞住枝警棍衝出嚟，跟住我話：「求吓你啦，唔好打啦。」跟住佢就：「你走啦！」跟住佢又收埋行番後面。我唔明嘅呢啲位，我都唔知點解。但係我自己本身，就係唔希望有呢啲狀況。因為我有一個好強嘅、好強嘅諗法，就係唔想警察打第一棍。

<figure>
<img src="https://web.archive.org/web/20190712180657im_/https://www.hkcnews.com/news_新聞/hk-discuss/2019/07/逃犯條例-升旗禮-2019七一警民衝突-20190701084959_14e8_large.jpg" alt="">
<figcaption>今年七一的早上，烏雲密佈。美聯社照片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190712180657/https://www.hkcnews.com/aboutus/#subscribe)
