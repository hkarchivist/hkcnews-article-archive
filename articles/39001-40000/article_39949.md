---
title: "網路創作歌手晴天林：冀作品為港人苦中作樂　保持心境開朗一齊捱落去"
date: "2021-04-03"
last_updated: "2021-04-03 15:20:08"
author: "記者曾港深"
category: "眾聞"
tags:
  - "國安法"
  - "二次創作"
  - "晴天林"
url: "https://web.archive.org/web/20211226135606/https://hkcnews.com/article/39949/%E6%99%B4%E5%A4%A9%E6%9E%97-%E4%BA%8C%E6%AC%A1%E5%89%B5%E4%BD%9C-%E5%9C%8B%E5%AE%89%E6%B3%95-39973/%E7%B6%B2%E8%B7%AF%E5%89%B5%E4%BD%9C%E6%AD%8C%E6%89%8B%E6%99%B4%E5%A4%A9%E6%9E%97%EF%BC%9A%E5%86%80%E4%BD%9C%E5%93%81%E7%82%BA%E6%B8%AF%E4%BA%BA%E8%8B%A6%E4%B8%AD%E4%BD%9C%E6%A8%82-%E4%BF%9D%E6%8C%81%E5%BF%83%E5%A2%83%E9%96%8B%E6%9C%97%E4%B8%80%E9%BD%8A%E6%8D%B1%E8%90%BD%E5%8E%BB"
original_url: "https://hkcnews.com/article/39949/%E6%99%B4%E5%A4%A9%E6%9E%97-%E4%BA%8C%E6%AC%A1%E5%89%B5%E4%BD%9C-%E5%9C%8B%E5%AE%89%E6%B3%95-39973/%E7%B6%B2%E8%B7%AF%E5%89%B5%E4%BD%9C%E6%AD%8C%E6%89%8B%E6%99%B4%E5%A4%A9%E6%9E%97%EF%BC%9A%E5%86%80%E4%BD%9C%E5%93%81%E7%82%BA%E6%B8%AF%E4%BA%BA%E8%8B%A6%E4%B8%AD%E4%BD%9C%E6%A8%82-%E4%BF%9D%E6%8C%81%E5%BF%83%E5%A2%83%E9%96%8B%E6%9C%97%E4%B8%80%E9%BD%8A%E6%8D%B1%E8%90%BD%E5%8E%BB"
---

# 網路創作歌手晴天林：冀作品為港人苦中作樂　保持心境開朗一齊捱落去

國安法實施九個月，大家仍不斷揣測紅線邊界，香港的文化、藝術尺度與創作自由成藝文界憂慮。曾被香港填詞人林夕點名稱讚的網絡唱作人晴天林，至今在Youtube創作了過百首作品，內容不少是諷刺時弊，批判權貴，因而深受年輕人喜愛。他坦言，國安法的任意、抽象、恐懼令創作者有如踩鋼線，箝制創作自由，更出現自我審查，並成為他創作時最大的掣肘，「雖然空間越嚟越細，但我希望我嘅作品仍可為香港人苦中作樂，因為抗爭嘅路來日方長，呢一刻最重要都係，保持心境開朗，大家一齊捱落去。」。


{{< video src="https://web.archive.org/web/20211226135606if_/https://www.youtube.com/embed/93lYpntBevc" >}}


晴天林是八十後，今年34歲，原從事市場營銷的他，2014年經歷雨傘運動後，觸發創作歌曲想法，希望透過音樂和歌詞來表達香港人對追求民主自由、守護香港的共同心聲，所以他開始上載自彈自唱的原創歌曲及二創歌曲影片到Youtube頻道，內容大多是諷刺時弊，例如揶揄水貨客的《今日香港》、講述雨傘運動後壁壘分明的社會現象《左右黃藍綠》等，令人開始認識晴天林。

### 《香港之歌 Medley》旅途中為香港人打氣

「其實一早已經開咗自己嘅Youtube channel，以前就主要放一些原創歌，只當興趣兼顧咁做。當時嘅諗法就係打一份工，有錢就可以做自己鍾意做嘅嘢，所以六、七年前都有唱一啲自己創作或者改篇嘅歌放上Youtube，主要係諷刺時弊，例如講打風、講水貨客嗰啲都有，但當時仍未全職去做。」

晴天林指自己在2019年辭職，碰巧辭職後幾個月，爆發反送中運動。2019年香港開始發生林林總總的事情，晴天林指自己有太多的感情想抒發，所以就用二創改歌詞的方式創作更多諷刺時弊歌曲，「6月9號，100萬人遊行，當時我咁啱去緊旅行，但我睇返好多新聞片段，見到當日嘅畫面都覺得好感動，所以就構思咗一首幫香港人打氣嘅歌，首歌叫《香港之歌 Medley》。但其實嗰首並唔係二創歌嚟，嗰首係串燒歌，串埋咗好多首流行歌，幫香港人打氣。」結果這首歌受到網民熱烈追捧，成為反送中其中一首膾炙人口的金曲，Youtube上的點擊率更過百萬。


{{< video src="https://web.archive.org/web/20211226135606if_/https://www.youtube.com/embed/MmBt18knMTQ" >}}


### 《連儂牆》二創由這單新聞開始

「我最記得有一單新聞就係，大埔連儂牆有一個阿伯去斬啲小朋友，啲小朋友只係貼連儂牆，就俾人咁樣暴力對待，嗰件事我都好大感覺，之後我好快就寫咗一首，叫《連儂牆》嘅二創歌，算係比較早期觸發到我嘅一首歌。」他所創作的題材及意念均來自香港瞬變的局勢，因他認為香港實在有太多議題及爭議，令他萌生很多創作靈感，他又笑說「如果呢個社會係好太平嘅話，其實我都無咩可以寫得出。」


{{< video src="https://web.archive.org/web/20211226135606if_/https://www.youtube.com/embed/1yK9z8wtKBk" >}}


晴天林認為音樂具有很龐大的力量，其傳播力、穿透力及感染力都能夠震撼人的心靈，「就好似《願榮光歸香港》呢首歌，乘載住好多香港人嘅回憶同埋感動係入面，而且音樂係能夠令人不斷地去loop，即係一單新聞你唔會不斷咁翻睇，但係音樂就會不其然地係咁聽、係咁loop，因聽歌可抒發到自己嘅情感。」

國安法實施後，白色恐怖籠罩着整個香港，而晴天林亦因此在創作上多了制肋，甚至出現自我審查的情況，「有啲說話可能唔可以直接講，要用代號代替，會修飾，甚至有一啲作品我寫完，覺得會出事嘅，直頭無出過街(面世)。」他認為現時國安法沒有界線，令創作者有如踩鋼線般，箝制創作自由，「我寫咗啲嘢，我只知道自己可能有事或者可能無事，無一個Rules俾我去跟，所以係創作方面會有好大嘅掣肘，其實對於喜愛創作嘅人嚟講，呢件事都真係幾困擾。」。

### 《願榮光歸香港》音樂令人不斷loop不斷聽

晴天林又笑言覺得自己好快會無得再唱他的二創歌曲，甚至認為他的Youtube頻道很快便會被人鏟除，「你見《頭條新聞》都係咁啦，突然之間俾人打壓就無㗎喇，所以遲早有人嚟鏟走我個Youtube都唔出奇，所以我而家嘅心態就係，可以唱就繼續唱，因為真係今日唔知聽日事。」

晴天林形容自己的作品較為貼地，題材大多來自香港時事新聞大小事，例如《陳茂波不夠愛我》就是控訴財政預算案對市民的不公，歌詞中「陳茂波不夠愛我，連累個市亦下墮，連5000蚊亦需分期，電子券搞邊科」亦道出部分市民的心聲；而最新的創作《棉棉》則是改編自陳奕迅的《綿綿》，內容為諷刺陳奕迅撐新疆棉與Adidas割席：

「微博裡很多會折的腰，換到了的鈔票，血染抹不掉，誰維護過香港人權，其實新疆很遠，民族被勞役過，你醫神默許不得了」


{{< video src="https://web.archive.org/web/20211226135606if_/https://www.youtube.com/embed/diQwZMELMDA" >}}



{{< video src="https://web.archive.org/web/20211226135606if_/https://www.youtube.com/embed/yvRs3C_zjxc" >}}


<figure>
<img src="https://web.archive.org/web/20211226135606im_/https://hkcnews.com/news_新聞/hk-discuss/2021/04/晴天林-歌手-20210401224542_3955_large.png" alt="">
<figcaption>晴天林指自己是一個苦中作樂的人，因為他認為生活上的荒謬未必能改變得到，但如何去過活，就是自己可以改變到。   周滿鏗攝</figcaption>
</figure>

>   
 我會形容自己係一個苦中作樂嘅人，我經常覺得自己好唔開心，就會搵一個渠道去抒發自己嘅感受，個人嘅感覺都會好啲，呢種就係我所講嘅苦中作樂。

  
 他希望苦中作樂的心態能傳遞給所有香港人，因為這種心態正正就是現時的香港人最需要的，「因為嗰種苦並唔係你能夠改變到，係政府搞咗好多事出嚟，令到你不開心，嗰種苦係你一時三刻都改變唔到嘅事。但係你用咩心態去看待呢件事，或者你如何去過你自己嘅生活，就是你自己可以改變到嘅嘢。」

他建議香港人若果真的感到很難受，心情消極鬱悶，可以嘗試間中不看新聞，或者讓自己放一個假期，盡情休息，這也是一種苦中作樂的方法，可以放鬆下自己，不要經常懷着一種好絕望、好灰的心情。

晴天林亦慨嘆，特別在47名民主派被捕後，白色恐怖的感覺更加強烈，「感覺就係原來唔係做太多嘢，都會被國安法拉，好似國安法呢樣嘢，佢哋話係就係，覺得你顛覆國家，你就係顛覆國家，佢哋想點演繹都得咁。」。晴天林認為現時香港人的民主自由被打壓的程度是非常誇張，由國安法，直到最近修改選舉制度一事，已經可以反映得出香港的民主制度其實是倒退得難以想像，所以他對於現屆政府唯一的評價就是，「垃圾」。

<figure>
<img src="https://web.archive.org/web/20211226135606im_/https://hkcnews.com/news_新聞/hk-discuss/2021/04/晴天林-歌手-林夕-20210401224026_2243_large.png" alt="">
<figcaption>去年10月，林夕曾在Facebook公開點名稱讚晴天林的創作及歌聲，更邀請他代唱一首原來寫給已故巨星張國榮的歌曲。    林夕Facebook截圖</figcaption>
</figure>

### 保持心境開朗，大家一齊捱落去！

曾被「詞神」林夕點名的他透露其全職Youtuber的工作，原來並不能維持到他的生活所需，因他主要是創作二創歌曲，而二創歌牽涉版權問題，所以他的Youtube廣告費較其他Youtuber低，所以要靠開班教琴、幫人編曲等副業保持一定收入。

雖則如此，但當記者問到晴天林有無意欲向主流樂壇發展時，他卻斬釘截鐵地拒絕，「係如今呢個世代，主流定唔主流，已經無咩分別啦。」他指出，自己現時唱很多諷刺時下歌手的歌，相信主流的唱片公司一定不會喜歡他，所以他亦不會計劃這件事

> 而家同以前唔同㗎喇，好大分別，網絡嘅威力好犀利。我有啲作品嘅點擊突然之間都會好高，仲高過某啲主流歌手。我覺得如果有好作品，就一定會有人聽，所以專心做好自己嘅創作就足夠。

<figure>
<img src="https://web.archive.org/web/20211226135606im_/https://hkcnews.com/news_新聞/hk-discuss/2021/04/二次創作-晴天林-20210402171414_2a66_large.jpg" alt="">
<figcaption>晴天林除了喜歡諷刺時弊，批判權貴外，亦愛扮鬼扮馬，惡搞時下藝人及歌手。   晴天林Facebook截圖</figcaption>
</figure>

晴天林坦言香港的自由、空間被收窄得越來越狹窄，但他希望香港人可以自強不息，同時冀昐自己的作品可以為香港人苦中作樂，最後他寄語香港人:

> 雖然香港現時嘅環境係被打壓得好勁，甚至令到身邊好多人移民。但我覺得就算處於呢個逆境當中，最緊要就係整理好自己嘅心情，唔好成日令到自己處於絕望嘅心情裡面，因為我覺得抗爭嘅路來日方長，呢一刻最重要嘅都係保持心境開朗，大家一齊捱落去！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211226135606/https://hkcnews.com/aboutus/#subscribe)
