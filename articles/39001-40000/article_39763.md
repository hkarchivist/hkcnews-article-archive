---
title: "千奇百趣投訴篇之一"
date: "2021-03-30"
last_updated: "2021-03-31 03:38:31"
author: "專業和你傾"
category: "眾說"
tags:
  - "註冊園境師"
  - "園境界"
  - "投訴及協調"
url: "https://web.archive.org/web/20210420141308/https://hkcnews.com/article/39763/%E8%A8%BB%E5%86%8A%E5%9C%92%E5%A2%83%E5%B8%AB-%E6%8A%95%E8%A8%B4%E5%8F%8A%E5%8D%94%E8%AA%BF-%E5%9C%92%E5%A2%83%E7%95%8C-39763/%E5%8D%83%E5%A5%87%E7%99%BE%E8%B6%A3%E6%8A%95%E8%A8%B4%E7%AF%87%E4%B9%8B%E4%B8%80"
original_url: "https://hkcnews.com/article/39763/%E8%A8%BB%E5%86%8A%E5%9C%92%E5%A2%83%E5%B8%AB-%E6%8A%95%E8%A8%B4%E5%8F%8A%E5%8D%94%E8%AA%BF-%E5%9C%92%E5%A2%83%E7%95%8C-39763/%E5%8D%83%E5%A5%87%E7%99%BE%E8%B6%A3%E6%8A%95%E8%A8%B4%E7%AF%87%E4%B9%8B%E4%B8%80"
---

# 千奇百趣投訴篇之一

<figure>
<img src="https://web.archive.org/web/20210420141308im_/https://hkcnews.com/news_新聞/hk-discuss/2021/03/專業和你傾-註冊園境師-20210330040738_1a8d_large.png" alt="">
</figure>

【撰文：註冊園境師園思】

藉這次機會向大家講一些入行以來的有趣投訴個案，帶出政策／行政上一些古怪思維，以及一些坊間迷思。由於園境師行頭很窄（按：全港只有200多位註冊園境師），為免不想被秋後算帳，所有項目不會公開名稱及地點。

各類投訴排名榜三甲分别係：

1) 蚊蟲鼠患問題！

2) 點解要斬樹？

3) 點解公園有咁多花池但總欠缺可用活動空間？

今次先講蚊蟲投訴，因私心想幫園境界平反一些坊間迷思。

<figure>
<img src="https://web.archive.org/web/20210420141308im_/https://hkcnews.com/news_新聞/hk-discuss/2020/12/HK-公園長凳-20201229115745_5034_large.jpg" alt="">
<figcaption>市民最常投訴的是屋苑的蚊蟲鼠患問題。</figcaption>
</figure>

**個案一：** 某年連續暴雨後某屋邨某一個花池出現百足蟲類。

屋苑管理：喂，阿LA（Landscape Architect簡稱），啲蟲爬晒出嚟，嚇襯住客，同埋都唔知有冇毒㗎？

我：你俾相我睇吓先，我再搵同事同園藝判頭落去望下啦。

同事及判頭回覆話大雨後啲百足蟲已經走晒，反而係有少少蚯蚓。另外屋邨管理傳過來的相只係兩三條冇違反限聚令嘅百足蟲，並唔係你口中所謂嘅百足蟲群組囉。

我：Well，咁嘅，其實因為過去幾日實在太大雨，小昆蟲喺泥土入面可能唔夠氧氣，會爬出來抖下氣。當雨水一退，啲蟲就會爬返落去泥土度。加上我同事現埸睇過，都冇事發生喎。

屋邨管理：我唔理！啲居民投訴到好煩，總之你要幫我做啲嘢搞掂佢！

我：吓？冇嘢可以做喎，殺蟲水都唔可以亂噴㗎，其實殺蟲水有一定毒性，噴落啲植物度有機會沖衝落啲泥土，繼而流落排水系統。況且植物無蟲害，噴殺蟲水係會影響植物生長㗎，等於你好人好姐我喪噴你消毒藥水一樣。

屋邨管理仍然堅持要求我噴殺蟲水，而我選擇聽取民意，俾佢最後成功爭取到，搵咗一個遠離居民嘅花池，叫判頭係咁意輕輕噴咗少少稀釋殺蟲水，滿意收工。

<figure>
<img src="https://web.archive.org/web/20210420141308im_/https://hkcnews.com/news_新聞/hk-discuss/2018/08/蚊患-登革熱-20180823234846_827e_large.jpg" alt="">
<figcaption>如果植物無蟲害，噴殺蟲水會影響植物生長。本圖為資料照片，與上述個案無關。</figcaption>
</figure>

**個案二：** 發生於10年前某高調大花筒部門位於近郊區的新落成總部。

大花筒部門：喂，我哋同事去樓下花園散步時好似見到有毛蟲類的生物爬爬下，巧驚呀！（按：該大片花園草地是屬於該部門的空間，外人不得內進。）

狂翻白眼中的我：其實有毛蟲係好事呀，之後就會變做蝴蝶可以俾你玩撲蝶。我哋唔會幫你滅蟲㗎。。。（其實毛蟲變蝴蝶應係小學雞知識）

<figure>
<img src="https://web.archive.org/web/20210420141308im_/https://hkcnews.com/news_新聞/hk-discuss/2021/03/毛蟲-蝴蝶-註冊園境師-20210329133241_233a_large.jpg" alt="">
<figcaption>公園看到毛蟲可以是好事！圖片來源：gardeningknowhow.com</figcaption>
</figure>

**個案三：** 又係毛蟲，呢個係我從同行口中聽返來，我唔記得係尊貴區議員問，定係地區人士在公眾諮詢（public consultation）發問。

問：我想喺屋邨見到蝴蝶，但係唔想見到毛蟲，可以點搞？

同行：其實有毛蟲先有蝴蝶㗎喎……

個案四至一千：蚊患／鼠患

園思想講蚊患／鼠患係同環境整潔及積水關係最大！明明落去睇場嘅時候，未種嘢時已經有鼠患，點解一定要怪植物花池係鼠窩呢？一日管理公司唔清理垃圾同渠，一日都冇辦法徹底解决。其實大家都見過喺花池入面有各種千奇百趣垃圾。如果係近商場的話，仲有好多食物殘渣同飯盒。有好多屋苑同屋邨都連著一些斜坡，本身斜坡已經容易有積水同垃圾，加上如果斜坡唔屬於屋邨範圍，咁我相信各部門只會帶你遊花園直至天荒地老。

<figure>
<img src="https://web.archive.org/web/20210420141308im_/https://hkcnews.com/news_新聞/hk-discuss/2019/06/添馬公園-垃圾分類-20190614010518_820c_large.jpg" alt="">
<figcaption>定期清理垃圾和積水有效防蚊蟲。</figcaption>
</figure>

當然有人會提議種一些驅蚊植物，但其實效果係冇你想像咁明顯。因為喺公共空間空氣流通，香味會散得好快唔够濃，到真係大量種到夠濃嘅時候，你地又會投訴好大陣味見頭暈。屋邨嘅綠化空間已經唔係多仲要好分散。所以效果其實好弱，喺自己屋企種效果會好好多。處理蚊患，噴蚊油、安裝滅蚊燈及定期清理積水先係最有效。至於鼠患，我哋會根據食環署要求，種疏啲（即見泥面）及俗稱 「光腳」嘅灌木（即見灌木根至最底層葉的莖）。當然，呢樣做法會引伸另一樣投訴……

阿LA，典解你種嘢種到見晒泥，植物下面又無葉，好肉酸呀！（暈……）

**作者簡介：** 園思，香港註冊園境師（Registrated Landscape Architect）。入行十多年，近年工作上要兼顧公關解答各類關於園境投訴及協調工作（誰想做。。。）


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210420141308/https://hkcnews.com/aboutus/#subscribe)

---

![博客 | 專業和你傾](https://web.archive.org/web/20210420141308im_/https://hkcnews.com/uploads/avatars/88429582-e9f9-4fb6-aa3a-a559ac157714.png?1364096645)

**博客 | 專業和你傾**

【專業和你傾】十二個專業團體輪流執筆
