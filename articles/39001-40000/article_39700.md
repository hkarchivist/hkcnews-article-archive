---
title: "【亂世情侶】 劉頴匡女友Emilia ：堅持每日扮靚到收押所　相見15分鐘是彼此強心針"
date: "2021-03-28"
last_updated: "2021-03-28 15:21:40"
author: "記者曾港深"
category: "眾聞"
tags:
  - "劉頴匡"
  - "黃于喬"
  - "47人初選案"
url: "https://web.archive.org/web/20210928053525/https://www.hkcnews.com/article/39700/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-47%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-39746/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDemilia-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD15%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-"
original_url: "https://www.hkcnews.com/article/39700/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-47%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-39746/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDemilia-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD15%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-"
---

# 【亂世情侶】 劉頴匡女友Emilia ：堅持每日扮靚到收押所　相見15分鐘是彼此強心針

47人因組織或參與民主派初選，被控串謀顛覆國家政權，大部份被告均不獲准保釋。在荔枝角收押所外的閘口，每一天車水馬龍，人來人往，來往收押所的人臉上總是眉頭深鎖、悶悶不樂。然而，當中總不乏一個花枝招展、笑面迎人的女子身影，穿梭於前往石牆的道路上，探訪後亦不抗拒接受傳媒訪問，向公眾透露探望獄中人的點滴，這名八面玲瓏的女子就是劉頴匡女友，黃于喬（Emilia）。

> **每一次見佢都希望個人係精精神神咁，試問邊個會想見到自己鍾意嘅人落晒形呢？**

<figure>
<img src="https://web.archive.org/web/20210928053525im_/https://www.hkcnews.com/news_新聞/hk-discuss/2021/03/47人初選案-黃于喬-20210326171553_266e_large.jpg" alt="">
<figcaption>Emilia每天早上都會悉心打扮，務求劉頴匡見到自己最好的一面。   曾港深攝</figcaption>
</figure>

今年26歲的Emilia，畢業於香港中文大學法律系，與劉頴匡是大學同學，也是辯論隊隊友，2014年開始拍拖，至今已攜手踏入第七個年頭。兩小口本來面臨最大的危機應是「七年之癢」，卻被港共政權帶來的國安法捷足先登，分隔這對亂世情侶。

### 由同居到獨居的日子

由2月28日被要求到警署「提前報到」，隨即被落案起訴及即時還柙，再經歷連續四日的馬拉松式審訊，至今已經28天，而一直與劉頴匡同居的Emilia，生活上也起了變化，「真係靜咗好多囉，哈哈！佢平時陪住我嗰陣，個世界會得意啲嘅，因為佢好鍾意講啲搞笑嘢、又會無啦啦係到同我好似上lecture咁，講埋啲量子力學、講呢樣講嗰樣，當然佢唔係樣樣嘢都識啦，只不過係聽完人哋講，又跟住係到噏咁，但都有趣過現在。所以生活就靜咗好多囉，雖然宜家都好多嘢做，又要幫佢打點呢樣嗰樣，例如要幫佢係Facebook出吓post等等，所以都無咩時間俾自己真係好唔開心，都要開始學識慢慢接受。」

不過，Emilia坦言她亦有大大小小的事要打理，包括照顧家人和寵物，雖然這段時間不斷處理劉頴匡的事情，但實際上她都有自己的生活要過，所以她明白到生活上確實出現變化，但仍然要繼續過活。

「雖然我係好關心佢，好在乎佢，但係又唔會話無咗佢，個世界就會冧嘅，可能佢唔會咁認為啦，因為佢成日講話『無咗我，佢坐廿年都無所謂，因為都無意義』，我當然唔同意啦！因為事實上，呢個世界無任何人係無咗邊個，而個世界就會冧，就會無意義，所以我哋每個人都要盡自己嘅能力，去過自己嘅生活囉。」

<figure>
<img src="https://web.archive.org/web/20210928053525im_/https://www.hkcnews.com/news_新聞/hk-discuss/2021/03/47人初選案-黃于喬-20210326171607_1101_large.jpg" alt="">
<figcaption>Emilia每星期都會領取「石牆花」準備的零食包，為收押所內的劉頴匡進行補給。   張凱傑攝</figcaption>
</figure>

或許是沒有劉頴匡在旁，就算天天四出奔波，風雨不改地來往屯門至荔枝角，理應疲倦不堪，但Emilia睡眠質素仍然麻麻，她每天早上六點左右就會自然醒，和以往的生活方式亦截然不同，「以前多數瞓到黃朝百晏，因為日夜顛倒晒，但自從佢提前報到之後，我就瞓唔到耐，頂盡瞓幾粒鐘就會醒。」

### 想見對方精精神神的樣貌

Emilia又提到，通常早上時間充裕，她都會在家中「扮吓靚」才去會見劉頴匡，因為她知道劉喜歡見到她精精神神的樣貌。她笑說

> **劉頴匡都成日話見我之前會整一整個頭，當然其實無咩分別啦，因為佢係入面都無嘢整，佢嘅意思就係用啲水『臘一臘』個頭，其實佢都只係想精精神神見我，因為如果見到大家都殘晒、好頹、唔開心咁，其實大家心情都唔會好過。所以大家都想係嗰15分鐘展現返最好嘅一面俾對方睇到，令對方安心。**

香港每一天都上映着不同的荒誕劇目，Emilia認為保持心境開朗、珍惜當下的心情，已經是最好的應對方法，「而家呢個政府咩都做得出，無得預計，亦都無特別去倒數仲可以見佢幾多日，因為都估唔到個政府想點玩，所以只可以見步行步，而家有得探咪探囉，而家有得入私飯咪入囉。」，不過她亦坦言，當第一天看到劉頴匡的囚衣上繡上其名字時，難免會有點難過。

<figure>
<img src="https://web.archive.org/web/20210928053525im_/https://www.hkcnews.com/news_新聞/hk-discuss/2021/03/黃于喬-47人初選案-20210326175627_11be_large.jpg" alt="">
<figcaption>Emilia每日都會寄信入荔枝角收押所，紀錄日常生活大、小事，又會夾離一些有趣新聞、親政府的言論，為石牆內的劉頴匡解悶。   張凱傑攝</figcaption>
</figure>

Emilia形容每一天探訪劉頴匡的15分鐘是彼此一支「強心針」，「雖然長途跋涉，用咗成半日時間先見到佢15分鐘，但對於佢、對於我都係一個好重要嘅時刻。至少見到大家都安好，佢又睇吓我點、我又睇吓佢點，我覺得係而家呢一段咁艱難嘅日子入面，係一個好特別嘅moment」。

### 每天寫點滴　只希望大家仲記得佢

由於劉頴匡現時只是還押候審，還未定罪，所以親友可以每天都去探他15分鐘，假若日後劉頴匡被定罪，便一個月只能夠探訪兩次，所以Emilia特別珍惜這段「日日都可以見面」的還押時間。在旁人眼中她日日去探訪劉頴匡是很堅持，Emilia卻不以為然，只回道「想見咪去見囉，再唔見遲啲就無得見。」

她又提到，當中的15分鐘，不是全部都可以用來與劉頴匡傾訴，因為她多數都會帶同關心劉的人一起去探訪，「所以大部分情況都係佢會好奇其他人生活過成點，佢唔想好似同出面嘅人完全斷絕晒咁。當然佢係入面都成日睇報紙，不過知道新聞係一回事，知道朋友嘅update又係另一回事。」

Emilia 每天也很勤力在社交媒體出post，或接受傳媒訪問，透露跟劉頴匡會面後的趣事或他的近況，她寫的post笑中有淚又充滿黑色幽默，如近日出post講屯門警署竟來電叫劉頴匡去報到，Emilia便幽阿sir一默說 #唔好意思顛覆咗個政權無得報到。努力出post，Emilia解釋只希望大家唔好忘記牆內的他。

> **只係希望大家都仲記得佢係受緊苦難囉！因為如果無人講、無人提嘅話呢，真係會唔記得咗，如果啲人真係忘記咗佢，佢就好唔抵囉。**

### 女友眼中很有理想很浪漫的人

她亦補充「好唔抵」當然並不單單是劉頴匡，亦包括其餘正在還柙的35人，只是她並不能代表他們全部表態，「可能會有人想靜靜地，唔想出面啲人記住，完全理解佢哋嘅心態。但劉頴匡就一定唔係，佢唔會想出面啲人咁快忘記咗佢，當然佢知道呢啲嘢無得勉強，假如佢要囚十年，唔通要人哋日日都仲咁care佢咩，其實無可能㗎嘛，香港人又咁善忘，熱情總會有一日冷卻㗎，唔記得咗佢哋，生活如常咁，其實佢已經係預計咗呢一樣嘢。」Emilia轉述劉頴匡現時在獄中最想向香港人講的一句說話就是：

> **希望大家記得唔好放棄呢一個地方！**


<figure>
<img src="https://web.archive.org/web/20210928053525im_/https://www.hkcnews.com/news_新聞/hk-discuss/2021/03/47人初選案-黃于喬-20210326171704_9ff0_large.png" alt="">
<figcaption>Emilia及劉頴匡拍拖7年，一直低調，雙方都極少上傳與對方的合照。   圖為2月28日劉被要求到警署「提前報到」後，Emilia上傳至instagram的合照</figcaption>
</figure>

經歷七年的愛情長跑，多年來一直投身政治及社會運動的男友，在Emilia眼中是一個如何的人？她思索一會後，回道：「非常有理想，充滿浪漫主義嘅一個人。有好多偉大嘅想法、目標想達成嘅一個人，平時成日講埋啲嘢天馬行空，又成日都會幻想點樣參與到政治，點樣守護住呢個美麗嘅香港。但其實佢唔suppose係一個浪漫嘅人，因為係一個正常嘅社會，你咪做你要做嘅嘢囉，但現在呢個香港就係咁，參政已經變成一種好浪漫嘅嘢。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210928053525/https://www.hkcnews.com/aboutus/#subscribe)
