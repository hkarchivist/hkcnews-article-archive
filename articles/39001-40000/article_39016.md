---
title: "【裁決之後】呂智恆養母跪地痛哭　勉港人別放棄 ：「正義一定會勝過腐敗」"
date: "2021-03-05"
author: "眾新聞記者"
category: "眾聞"
tags:
  - "呂智恆"
  - "初選大搜捕"
  - "初選大起訴"
  - "47人初選案"
url: "https://web.archive.org/web/20210712055554/https://www.hkcnews.com/article/39016/%E5%91%82%E6%99%BA%E6%81%86-%E5%88%9D%E9%81%B8%E5%A4%A7%E8%B5%B7%E8%A8%B4-%E5%88%9D%E9%81%B8%E5%A4%A7%E6%90%9C%E6%8D%95-39016/%E3%80%90%E8%A3%81%E6%B1%BA%E4%B9%8B%E5%BE%8C%E3%80%91%E5%91%82%E6%99%BA%E6%81%86%E9%A4%8A%E6%AF%8D%E8%B7%AA%E5%9C%B0%E7%97%9B%E5%93%AD-%E5%8B%89%E6%B8%AF%E4%BA%BA%E5%88%A5%E6%94%BE%E6%A3%84-%EF%BC%9A%E3%80%8C%E6%AD%A3%E7%BE%A9%E4%B8%80%E5%AE%9A%E6%9C%83%E5%8B%9D%E9%81%8E%E8%85%90%E6%95%97%E3%80%8D"
original_url: "https://www.hkcnews.com/article/39016/%E5%91%82%E6%99%BA%E6%81%86-%E5%88%9D%E9%81%B8%E5%A4%A7%E8%B5%B7%E8%A8%B4-%E5%88%9D%E9%81%B8%E5%A4%A7%E6%90%9C%E6%8D%95-39016/%E3%80%90%E8%A3%81%E6%B1%BA%E4%B9%8B%E5%BE%8C%E3%80%91%E5%91%82%E6%99%BA%E6%81%86%E9%A4%8A%E6%AF%8D%E8%B7%AA%E5%9C%B0%E7%97%9B%E5%93%AD-%E5%8B%89%E6%B8%AF%E4%BA%BA%E5%88%A5%E6%94%BE%E6%A3%84-%EF%BC%9A%E3%80%8C%E6%AD%A3%E7%BE%A9%E4%B8%80%E5%AE%9A%E6%9C%83%E5%8B%9D%E9%81%8E%E8%85%90%E6%95%97%E3%80%8D"
---

# 【裁決之後】呂智恆養母跪地痛哭　勉港人別放棄 ：「正義一定會勝過腐敗」

社工呂智恆與另外14名被告原本獲總裁判官蘇惠德批出保釋，但律政司即時提出上訴，15人需即時還柙。獲悉結果後，呂智恆的養母Elsa情緒激動，從法院4樓的法庭衝到法院大樓地下，聲嘶力竭地尖叫痛哭，聲淚俱下說：「依家（律政司）即刻上訴！全部無得放！法治已死！法治已死！」說到這裏，不禁跪地痛哭，場面悲慟。


{{< video src="https://web.archive.org/web/20210712055554if_/https://www.youtube.com/embed/rzbqxu7OpXc" >}}


Elsa面對傳媒，激動地說：「我話俾共產黨聽，你所做嘅嘢係錯㗎！終有一日落到地獄，你哋就會被活火燒！」「佢哋呢班邪惡嘅人，一定會得到報應！」她眼泛淚光，為呂智恆感到痛心：

> **佢係一個良好青年，有愛同尋求公義，我以佢為榮！**


Elsa事後對眾新聞表示，剛才痛哭是表達對結果的憤怒，不只是為呂智恆而哭，也是為全部47名被告而哭。Elsa心情已稍為平伏，請香港人不必擔心她，「呢個情緒過咗之後，仍然會堅持做正確、正義嘅事情，所以唔使擔心我，多謝大家！」

<figure>
<img src="https://web.archive.org/web/20210712055554im_/https://www.hkcnews.com/news_新聞/hk-discuss/2021/03/初選大起訴-呂智恆-20210305005609_1599_large.jpg" alt="">
<figcaption>呂智恆養母獲悉律政司上訴後，衝到法院地下跪地痛哭。周滿鏗攝</figcaption>
</figure>

呂智恆的養母對律政司上訴感到非常憤怒，批評是用權力陷害忠良：「呢個腐敗政權，用咁陰毒嘅招數去陷害47個人！我當然係好憤怒！」她強調47名被告只是用和平方法參政，一心改善香港，維持良好核心價值。

47人當中，不少人二十出頭，最年輕的年僅23歲。「有好多年青一代願意行出嚟，參與政治，想去改善香港，我非常非常開心有呢班年青人，所以我好掛住佢哋，我最痛心嘅就係佢哋。」至此，Elsa不禁低頭哽咽。

<figure>
<img src="https://web.archive.org/web/20210712055554im_/https://www.hkcnews.com/news_新聞/hk-discuss/2021/03/呂智恆-初選大起訴-20210305005632_2488_large.jpg" alt="">
<figcaption>呂智恆的養母激動過後，情緒稍為平服，接受在場記者訪問。 周滿鏗攝</figcaption>
</figure>

47名被告，最終沒有人能重獲自由。痛心與憤怒過後，Elsa仍然勉勵香港人堅持下去，不要放棄：

> **所以香港人，我哋唔好放棄，因為我哋係做緊正義嘅事情，我哋係啱㗎，正義係一定會勝過腐敗⋯⋯ 香港人繼續加油，唔好放棄！雖然係好憤怒，但係我哋憤怒之後，仍然會做正確嘅事。**

相關報道： [【憂心的臉龐】通宵守候摯愛的家屬 — 最想與被告們說的話](https://web.archive.org/web/20210712055554/https://bit.ly/37ZgySt)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712055554/https://www.hkcnews.com/aboutus/#subscribe)
