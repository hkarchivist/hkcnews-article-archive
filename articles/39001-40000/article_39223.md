---
title: "「石牆花」為還柙民主派送物資包　邵家臻：我哋係坐監共同體"
date: "2021-03-14"
author: "記者黎卓欣"
category: "眾聞"
tags:
  - "邵家臻"
  - "還柙"
  - "47人初選案"
url: "https://web.archive.org/web/20210712055703/https://www.hkcnews.com/article/39223/47%E4%BA%BA%E5%88%9D%E9%81%B8%E6%A1%88-%E9%82%B5%E5%AE%B6%E8%87%BB-%E9%82%84%E6%9F%99-39223/%E3%80%8C%E7%9F%B3%E7%89%86%E8%8A%B1%E3%80%8D%E7%82%BA%E9%82%84%E6%9F%99%E6%B0%91%E4%B8%BB%E6%B4%BE%E9%80%81%E7%89%A9%E8%B3%87%E5%8C%85-%E9%82%B5%E5%AE%B6%E8%87%BB%EF%BC%9A%E6%88%91%E5%93%8B%E4%BF%82%E5%9D%90%E7%9B%A3%E5%85%B1%E5%90%8C%E9%AB%94"
original_url: "https://www.hkcnews.com/article/39223/47%E4%BA%BA%E5%88%9D%E9%81%B8%E6%A1%88-%E9%82%B5%E5%AE%B6%E8%87%BB-%E9%82%84%E6%9F%99-39223/%E3%80%8C%E7%9F%B3%E7%89%86%E8%8A%B1%E3%80%8D%E7%82%BA%E9%82%84%E6%9F%99%E6%B0%91%E4%B8%BB%E6%B4%BE%E9%80%81%E7%89%A9%E8%B3%87%E5%8C%85-%E9%82%B5%E5%AE%B6%E8%87%BB%EF%BC%9A%E6%88%91%E5%93%8B%E4%BF%82%E5%9D%90%E7%9B%A3%E5%85%B1%E5%90%8C%E9%AB%94"
---

# 「石牆花」為還柙民主派送物資包　邵家臻：我哋係坐監共同體

「我好記得有一句說話，當監房擺滿嘅係知識份子、醫生、律師、社工、記者、牧師，就代表著極權政治嘅來臨。」昔日立法會舊同事，如今大多身陷囹圄，曾因雨傘運動入獄的邵家臻，透過由他創立的組織「石牆花」，為舊友送上還柙物資包。

47人案於西九龍法院開審前，他已對外宣佈，若眾被告要還柙，家屬可即時聯絡石牆花幫忙準備免費物資包，「大家有咩事，請即刻搵我，我點都會撲返嚟俾你。」

當時團隊估算共約需要40包、一個月份量的物資。到了報到日，義工第一時間點算辦公室的貨量。「嗰時一數，得10個物資包。我即刻聯絡附近嘅家屬提貨點，有無啲貨係擺咗喺度未拎嘅。即刻數、即刻搬返過嚟，咁樣刮晒啦，但都係得20個。」還差18包，義工唯有再跑幾趟，在附近的藥房搜購物資，還是不夠，最後在荔枝角附近專營收押用品的士多，買了一、兩套物資包，才剛好湊夠數。

石牆花一直以來的目的，是希望能減輕家屬經濟及心理上的負擔。

**「我哋係『坐監共同體』。」邵家臻淡淡吐出這句。他不只一次在訪問中談過，監房是如何密不透風，外人無法窺探當中的潛規則，懲教是多麼官僚、在鎖碎的細節有多偏執：明明是同一份量、牌子的潤膚油，但產品貼紙的語言有不同，懲教便會視作不合格的物品。兩包牌子、款式一樣的朱古力，生產商推出的新包裝，重量少了3克，懲教一律視作不合格，須要退還。「所以分享經驗好重要，我哋最關心嘅始終係『人』。」**

<figure>
<img src="https://web.archive.org/web/20210712055703im_/https://www.hkcnews.com/news_新聞/hk-discuss/2021/03/47人初選案-邵家臻-20210311203425_2e8b_large.jpg" alt="">
<figcaption>邵家臻點算各式各樣提供給還柙人士的物資。黎卓欣攝</figcaption>
</figure>

來到石牆花辦公室，見邵家臻正與訪客討論公事，義工們則在貨架前忙著點算物資。近日石牆花的物資支援中心正式成立，加上越來越多被捕人士須即時還柙，開會、探訪、訪問......邵的日程排得極滿，記者想約他傾談，他也是勉強擠出一個小時受訪。他嘆口氣直言：「排行程都排到好躁。」

幾排貨架整齊地擺放各種物資，一幅大白牆前還堆疊了十幾箱貨物。「呢度一個禮拜前唔係咁樣架！」邵家臻形容這裡如同「變形金剛」，47人案、加上理大暴動案，使石牆花在忙亂的工作中，由普通一個辦公室，快速地變身為井井有條的貨倉，貨架兩個變六個。

他憶述，47人案於西九開審前，他已對外對內宣佈，如果眾被告要還柙，家屬可即時聯絡石牆花幫忙準備免費物資包。「公海post有出，我自己亦喺民主派嘅group出post，大家有咩事，請即刻搵我，我點都會撲返嚟俾你。」當時也有個別議員私下找他，「我哋做議員嘅好少會分享家庭資料，但嗰日佢就畀咗太太電話我，話『如果我抛咗，就留個（物資包）畀我』。」

<figure>
<img src="https://web.archive.org/web/20210712055703im_/https://www.hkcnews.com/news_新聞/hk-discuss/2021/03/47人初選案-還柙-20210311203512_d39c_large.jpg" alt="">
<figcaption>部分物資包括個人護理物品、零食及內褲等。 黎卓欣攝</figcaption>
</figure>

不過邵家臻說，非必要關頭盡量都不會幫襯收柙用品專營士多，因為實在太貴。 **「一套畀還柙人士嘅物資包，用到一個月嘅，佢哋賣千三蚊。我哋自己咁樣執，只係要三百幾四百蚊。」物資支援中心的供應商Jimmy Jungle，能以接近成本價格購入物資，比起家屬自己四處張羅，節省很多時間和金錢。**

提供給女士的物資包，內有50個口罩、10包裝濕紙巾、4粒裝3A電、蚊貼、筆、潤膚露、10包裝紙巾、潤唇膏、B5薄、洗髮水、毛巾、洗手液、牙刷、衛生巾、衛生護墊、豬肉乾和魷魚絲等。

懲教對還柙物資的限制，會因年齡有所不同嗎？他苦笑：「梗係唔會！就講衛生巾，後生女又係咁多，大年紀停咗經嘅都係得咁多。」

<figure>
<img src="https://web.archive.org/web/20210712055703im_/https://www.hkcnews.com/news_新聞/hk-discuss/2021/03/47人初選案-還柙-20210311203502_1a74_large.jpg" alt="">
<figcaption>同一份量、牌子的潤膚油，但產品貼紙的語言有不同，懲教便會視作不合格的物品。黎卓欣攝</figcaption>
</figure>

### 我哋係『坐監共同體』

石牆花一直以來的目的，是希望能減輕家屬經濟和情緒上的重擔。

邵家臻分批邀請了47人的家屬到石牆花的中廳，與陳健民、幾位前囚友圍成一圈，「（入過）大欖、荔枝角、 男女都有」，講監房生活、監房注意事項、探監注意事項，簡單分享後再分組討論、傾談。及後又開了一個通訊群組，方便溝通聯絡。

幫助在囚者的家人，其實也正在幫助在囹圄中的她或他。對於仍在還柙當中的民主派人士，邵家臻知道他們希望低調，也不願多談他們的情況，但相信絕大部分人與家人見面後，心踏實了不少。「見到屋企人個心定咗，就好快建立到生活節奏。主要反而擔心屋企人，如果屋企人得，佢都得嘅。」

訪問當日，高等法院剛批准民主黨黃碧雲的保釋申請，「碧雲今日啱啱出咗嚟啦，我哋畀咗成個月嘢佢，無所謂啦，呢啲（保釋到）係開心事嚟嘅。」邵家臻在19年10月出獄，一些畫面、經歷本已平復，但看到昔日立法會的舊同事陸續被還柙、提堂......封塵的記憶漸漸浮現：

> **recall 咗我成個被還柙嘅遭遇，全部有畫面。佢哋會去邊度、跟住會點，有聲有畫有味道。我知道個辛苦、徬徨嘅位係邊度，我知道佢哋瞓唔著嘅位喺邊度，我知道最想聽咩說話，或者放唔低係咩。**


他坦言震撼的感覺比以往強烈很多：「以前係一個一個咁入，依家係一堆一堆咁入，『bump』一聲四十幾個，呢個感覺係強烈好多倍。」

### 「當監房擺滿嘅，係知識份子、醫生、律師、社工、記者、牧師，代表著極權政治嘅來臨。」

共事四年多，雖然私下交流的時間未必太多，「每次相處都係風高浪急，但就喺咁大壓力嘅情況入面，更加見到佢哋好多都係好有勇氣、好叻嘅人。」邵家臻側一側身：

> **我係真心咁講。當我見到政府咁樣對呢班精英，監房係咁處置佢哋，你會覺得好可惜同好心痛。呢班人真係有好多選擇，咁叻嘅人，其實佢哋做咩嘢都叻，唔係淨係做政治叻，但佢哋就係咁樣畀政府糟質。**


> **我好記得有一句說話，當監房擺滿嘅，係知識份子、醫生、律師、社工、記者、牧師，代表著極權政治嘅來臨。**


### 望物資支援中心能做被捕人士後盾

報到後須即時提堂、還柙候審的人越來越多，石牆花觀察到這個趨勢，希望能進一步幫助在未有準備下被收柙的人。邵家臻舉例，理工暴動案十多人要即時還柙，家屬或被告心理及硬件上的預備都未做好，「尋日有個媽媽上咗嚟，小朋友係21歲以下，要還柙攞報告，突然要入去兩個禮拜，佢好徬徨。」

<figure>
<img src="https://web.archive.org/web/20210712055703im_/https://www.hkcnews.com/news_新聞/hk-discuss/2021/03/還柙-47人初選案-20210311203444_b1a7_large.jpg" alt="">
<figcaption>石牆花的貨架放滿物資。黎卓欣攝</figcaption>
</figure>

邵家臻期望，物資支援中心成立後，支援「手足」的工作能更加順暢。目前物資包的營運資金，來自零食店Jimmy Jungle 的「手足計劃」。至於石牆花，現時有3名全職、2名兼職員工，也不定時有義工來幫忙入貨，每月約10萬開支，營運開支主要靠賣「珈啡公義」咖啡幫補。邵家臻又說，只要家屬有需要，石牆花一定會幫忙。

> **希望大家有需要就開聲，物資唔會唔夠用。我好相信香港人，如果依家我哋開post話唔夠蚊貼，第二日一定爆到成個office都係蚊貼。**



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712055703/https://www.hkcnews.com/aboutus/#subscribe)
