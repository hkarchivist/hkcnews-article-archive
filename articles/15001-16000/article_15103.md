---
title: "【政治小劇場】穎妍之箭"
date: "2018-09-20"
author: "吳尚水"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "屈穎妍"
url: "https://web.archive.org/web/20210712021616/https://www.hkcnews.com/article/15103/%E5%B1%88%E7%A9%8E%E5%A6%8D-%E6%9E%97%E9%84%AD%E6%9C%88%E5%A8%A5-15103/%E3%80%90%E6%94%BF%E6%B2%BB%E5%B0%8F%E5%8A%87%E5%A0%B4%E3%80%91%E7%A9%8E%E5%A6%8D%E4%B9%8B%E7%AE%AD"
original_url: "https://www.hkcnews.com/article/15103/%E5%B1%88%E7%A9%8E%E5%A6%8D-%E6%9E%97%E9%84%AD%E6%9C%88%E5%A8%A5-15103/%E3%80%90%E6%94%BF%E6%B2%BB%E5%B0%8F%E5%8A%87%E5%A0%B4%E3%80%91%E7%A9%8E%E5%A6%8D%E4%B9%8B%E7%AE%AD"
---

# 【政治小劇場】穎妍之箭

<figure>
<img src="https://web.archive.org/web/20210712021616im_/https://www.hkcnews.com/news_新聞/hk-discuss/2018/09/林鄭月娥-屈穎妍-20180920055634_6d02_large.png" alt="">
<figcaption>請在這輸入 Caption。如不需要caption, 請將此行文字移除</figcaption>
</figure>

家超：大事不妙呀特首，大事不妙...

月娥：乜事呀？個天竺吹返轉頭呀？

家超：係呀特首，天竺個回馬槍好勁呀，一波勁過一波呀...

月娥：市民返唔到工搵我出下氣啫，小事小事，再過幾日乜事都冇啦

家超：唔係呀特首，我收到風，建制派第一健筆向你開緊火， 話你係晉惠帝啊！

月娥：這個姓屈的，她一早已看我不順眼， 我濕濕碎三萬蚊買起民主黨，佢又話我「 豪擲三萬元給一個支持策動佔中、高喊「結束一黨專政」的政黨， 代表特首從此政治不再中立」，真係俾佢吹漲。

家超：特首，細細聲講，屈氏乃梁家人...

月娥：梁家人？什麼秘語？

家超：哦，沒有，這是公開的秘密，她是CY的頭號粉絲...

月娥：咦？頭號梁粉不是自宮發言人嗎？

家超：特首你錯了，鍵盤戰士怎能與真正的筆桿子比？

月娥：有什麼分別？還不是借題發揮抽水撩事鬥非？

家超：錯了，特首你錯了。你的危機意識實在太不足了。 你試試讀下屈氏之文：

> 我想，一個領袖做決定， 不是為討好阿哥奉承阿嫂，而是為了老百姓，這叫以民為本， 這叫父母官，可惜，我們的首領只是一個按程序辦事的政務官。


月娥：唔...有何微言大義？

家超：好簡單，佢話你不是領袖的料子，即係話你只是一個「 政務官」，即係話你只適合是一個「政務官」。

月娥：唔...莫非她是繞個彎說中央點我做特首是錯的？

家超：特首，根據我下屬幫我搜羅的資料顯示， 屈女士對你的確歸屬HOSTILE類別的。

月娥：的確，姓屈的經常有串我的，我說「官到無求膽自大」， 佢就話一個月薪幾十萬俸碌的官，肩負治港重任，本就該膽大。

家超：對，她的思維和CY很接近，都很好鬥， 所以成日鼓吹你膽大有為...

月娥：唉，怪不得她和CY這麼投契。

家超：特首，恕我直言，你是否意識到這是一場政治危機？ 屈氏之言倘若代表了CY，那麼背後是不是有點什麼意思呢？

月娥：什麼意思？

家超：這一層我不敢評論，總之我的責任就是告訴你，在安全方面， 有些東西觸響了我的雷達。按照萬能網民的猜想， 這會是一場復辟的前奏。

月娥：這麼嚴重？沒想到少放一日假會搞到咁大件事！

家超：特首呀，你是工作狂，當然沒有這一層打工仔的同情心了.. .

月娥：唉，那現在怎辦？你這麼一說，這真是挺煩的事。

家超：這一點可能你得請教公關達人肥仔聰先得。

月娥：人嚟，傳肥仔聰！

### 【肥仔聰上】

月娥：聰，救朕呀，屈穎妍話我係晉惠帝啊！

肥仔聰：主公少慮，我的三個錦囊早已預備妥當了。

月娥：咁勁？

肥仔聰：唔係點做公關界KOL？

月娥：廢話少說，點搞？

肥仔聰：第一計，佢話你晉惠帝，你就晉惠帝俾佢睇！

月娥：吓？叫我扮白痴呀？

肥仔聰：梗唔係啦，你知唔知晉惠帝衰乜呀？ 佢叫人何不食肉縻不是罪，他錯在見人冇得食唔請人食呀！

月娥：即係點？我大排筵席請700萬人食番餐？

肥仔聰：WHY NOT？你不是好打得的嗎？難道沒這魄力？

月娥：別開玩笑了，每人100都7億呀阿哥，有沒有法律基礎先？

肥仔聰：喂，700萬人個個同意還不是法律基礎？ 隨便起條天橋都17億啦？

月娥：唉，你是開玩笑還是認真的？

肥仔聰：當然是認真了，同飲共食對培養民主是很重要的。 而且你知道公關的必殺技是什麼嗎？

月娥：是什麼？

肥仔聰：乾坤大挪移

月娥：哦，製造話題轉移焦點！但君無戲言呀， 我咁做一定又俾屈氏話我亂講啦！

肥仔聰：OK，即然特首冇膽，第二計，佢叫你去大圍， 你就去大圍俾佢睇！

月娥：嘩，我返工又唔係嗰邊...

肥仔聰：特首呀，你係邊返工呀請問？全港都應該係你辦公範圍， 全香港都係你睇架！700萬人都係你子女...

月娥：最弊班衰仔衰子宜家個個咒我死呢， 你睇下大圍站幅相真係幾得人驚架，一人一句叫我落台， 即刻沉降都似，咪即係倒自己米？幫CY回朝鋪路？

肥仔聰：唉，特首呀，宜家市民最不滿你係離地， 你又話佢哋搵你出氣冇問題，但要俾佢哋出氣你又得個講字，要做先得架？你乜都唔做就想佢地消氣呀？

月娥：ER...第三計講埋睇下點先啦

肥仔聰：好簡單，呢招政府好擅長，一定掂

月娥：快講

肥仔聰：這招叫做：解決不了問題，就解決有問題的人

月娥：這個...有法律基礎嗎？

肥仔聰：哦，放心，不是叫你滅口，係叫你懷柔。

月娥：哦，收買呀？

肥仔聰：哪有這麼難聽的？我們學術一點，這叫行政吸納。

月娥：這個很好，那塞她入青年發展委員會好不好？

肥仔聰：怎樣安排由特首定奪，只要她肯就可以了。

月娥：你看她的胃口如何？會不會要做副局長？

肥仔聰：可能她想做教育局局長呢？

月娥：咁大件事？中央好似冇提過喎...

肥仔聰：講笑啫...除非特首真係好驚啦， 否則哪用這麼重禮招呼她呢？

月娥：那不好說，逼不得已委屈一下潤雄都要了， 反正屈女士健筆干雲，怪獸家長又一紙風行，對家長很有影響力， 做教育局局長也很合理...

肥仔聰：吓，我講笑而已，特首，真的，講笑而已......

月娥：朕意已決，卿家退下吧！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712021616/https://www.hkcnews.com/aboutus/#subscribe)

---

![博客 | 吳尚水](https://web.archive.org/web/20210712021616im_/https://www.hkcnews.com/uploads/avatars/6d136d84-371a-432d-8766-844a5d750d1c.jpg?71544615)

**博客 | 吳尚水**

【吳尚水・the shape of water】You must be formless, shapeless.
