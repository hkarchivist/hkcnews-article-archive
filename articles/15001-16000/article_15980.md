---
title: "規劃署前助理署長伍華強：政府推「明日大嶼」特登挑起社會爭端"
date: "2018-10-26"
author: "記者盧曼思"
category: "眾聞"
tags:
  - "規劃署"
  - "明日大嶼"
  - "伍華強"
url: "https://web.archive.org/web/20210712022233/https://www.hkcnews.com/article/15980/%E4%BC%8D%E8%8F%AF%E5%BC%B7-%E6%98%8E%E6%97%A5%E5%A4%A7%E5%B6%BC-%E8%A6%8F%E5%8A%83%E7%BD%B2-15980/%E8%A6%8F%E5%8A%83%E7%BD%B2%E5%89%8D%E5%8A%A9%E7%90%86%E7%BD%B2%E9%95%B7%E4%BC%8D%E8%8F%AF%E5%BC%B7%EF%BC%9A%E6%94%BF%E5%BA%9C%E6%8E%A8%E3%80%8C%E6%98%8E%E6%97%A5%E5%A4%A7%E5%B6%BC%E3%80%8D%E7%89%B9%E7%99%BB%E6%8C%91%E8%B5%B7%E7%A4%BE%E6%9C%83%E7%88%AD%E7%AB%AF-"
original_url: "https://www.hkcnews.com/article/15980/%E4%BC%8D%E8%8F%AF%E5%BC%B7-%E6%98%8E%E6%97%A5%E5%A4%A7%E5%B6%BC-%E8%A6%8F%E5%8A%83%E7%BD%B2-15980/%E8%A6%8F%E5%8A%83%E7%BD%B2%E5%89%8D%E5%8A%A9%E7%90%86%E7%BD%B2%E9%95%B7%E4%BC%8D%E8%8F%AF%E5%BC%B7%EF%BC%9A%E6%94%BF%E5%BA%9C%E6%8E%A8%E3%80%8C%E6%98%8E%E6%97%A5%E5%A4%A7%E5%B6%BC%E3%80%8D%E7%89%B9%E7%99%BB%E6%8C%91%E8%B5%B7%E7%A4%BE%E6%9C%83%E7%88%AD%E7%AB%AF-"
---

# 規劃署前助理署長伍華強：政府推「明日大嶼」特登挑起社會爭端

規劃署前助理署長伍華強，過去一個月接受多個傳媒訪問，解說他提出的〈 [一個解決香港土地供應的「終極方案](https://web.archive.org/web/20210712022233/https://www.thestandnews.com/society/%E4%B8%80%E5%80%8B%E8%A7%A3%E6%B1%BA%E9%A6%99%E6%B8%AF%E5%9C%9F%E5%9C%B0%E4%BE%9B%E6%87%89%E7%9A%84-%E7%B5%82%E6%A5%B5%E6%96%B9%E6%A1%88/) 」〉 ，矛頭指向發展商手上的大量新界農地。伍華強在方案中建議政府：1. 盡快宣布2047年6月30日到期的新界農地不會再續租；2. 宣布日起不會批准農地承租人更改地契作其他用途；3. 承租人在2047年前提早退租可獲特惠補償，愈早退獲得金額愈多；4. 方案令新界農地的「預期價值」下降，可令大量承租人把土地提早歸還政府。他指，目前新界農地有大約8000至1萬公頃。

伍華強又表明反對公私合營，直指是官商勾結。特首林鄭月娥提出「明日大嶼」之後，伍華強也表明反對，指這是瘋狂計劃，政府特登挑起社會爭端。

不少人都疑惑：伍華強是一個怎樣的前高官？為何他退休後一直低調，如今卻突然高調連環發炮？他是想成為第二個王永平、林超英加入論政行列，抑或有甚麼目的？

伍華強向眾新聞記者說：「我做埋你呢個訪問，唔會再點講啦，我要講的已差不多講晒，除非再有其他......」他多次強調自己不會替地產商打工，也沒打算再做規劃，今次企出來純粹「黐咗條筋」。

至於提出方案的後續行動及跟進，伍華強說，會交給大家。

吓？「係呀，我退咗休啦。」

<figure>
<img src="https://web.archive.org/web/20210712022233im_/https://www.hkcnews.com/news_新聞/hk-discuss/2018/10/規劃署-伍華強-20181025190205_1a7b_large.jpg" alt="">
<figcaption>伍華強說話中氣十足，曾游走官場多年的他，在政界商界廣結人脈。何君健攝</figcaption>
</figure>

**問：記者        伍：伍華強**

**問：你為何反對「明日大嶼」？**

伍：有3個理由。首先，如果是提供土地給香港發展，要1700公頃，會有更好的alternative，填海是完全沒需要。我提出的方案，在經濟、社會、環保等方面，毋庸置疑好過填海。第二，在海中心填，倒第一桶泥落去就永不超生，萬一經濟差地產下跌時，你還要繼續造地，對價格會很敏感 。

第三， 我們有更好的選擇、有可避免社會爭拗的方案，沒理由特登揀一個會挑起社會爭端的。現在是明知社會有爭拗，政府卻特登挑這個方案、特登挑起社會爭端，其他好的又唔做。你估會有幾多人反對，我相信10萬、20萬人反對走唔甩，到了立法會就拉布、鎖人、好多人瞓街之類。所以我叫呢個方案，未見其利，先見其害。俾粒糖香港人食之前，要食10幾年毒藥先，食完毒藥都死咗啦。

**問：你認為政府點解要特登挑起社會爭端？**

伍：我唔知，我作為專業人士唔想猜測，唔用陰謀論，這對政府不公平。但我覺得好怪，今次的做法完全唔講道理，而呢個填海方案係瘋狂，根本無需要。

其實新界有很多地，可以發展而未發展，起碼8000公頃。政府有咁多頭腦，點解遇到問題就話我唔搞啦，我去填海，這是雙輸策略，不是有理智的人會做的。專業人士受過咁多教育、獲社會認可，你就係要諗方法去解決問題。

**問：「明日大嶼」是為配合大灣區發展而做的？**

伍：有人說，這兒填海正呀，是大灣區中心呀，這是垃圾講法。全世界的功能中心，都不是在地理中心位置。你想想：紐約的金融中心，是在美國中心點嗎？北京是在中國中心點嗎？中環是在香港中心點嗎？全部都唔係。就算真係搞大灣區中心，都唔使填海，唔係要做中心，就要位處中心點。

**問：你1977年香港大學地理系畢業後加入規劃署，2011年底55歲離開政府。你做官的34年間，可有聽過要做東大嶼填海計劃？**

伍：我在政府的時候，沒聽過有這個填海計劃。九七後，董建華做特首時，我在規劃署負責策略規劃，從來沒聽過，除非他在櫃桶底搵人做；曾蔭權年代我也沒有聽過。2007年我離開規劃署，借調到西九管理局做首任項目總監至2011年，離開政府後我做了兩年地產代理監管局，之後正式退休。

我記得，2003年我開始做《 [香港2030：規劃遠景與策略](https://web.archive.org/web/20210712022233/https://www.pland.gov.hk/pland_en/p_study/comp_s/hk2030/chi/finalreport/) 》 至2007年完成，當時是沒有提東大嶼填海的。後來《香港2030》 變成《 [香港2030+](https://web.archive.org/web/20210712022233/https://www.hk2030plus.hk/TC/index.htm) 》 （註：2015年梁振英做特首年代），加入了東大嶼填海建議。

<figure>
<img src="https://web.archive.org/web/20210712022233im_/https://www.hkcnews.com/news_新聞/hk-discuss/2018/10/遊行-守護大嶼聯盟-反填海-20181014192555_8e99_large.jpg" alt="">
<figcaption>伍華強表示，硬推「明日大嶼」的話，未來10多年社會爭拗將持續。資料照片</figcaption>
</figure>

**問：《香港2030+》報告已出爐一段時間，為何你當時沒有反對？**

伍：我沒看《香港2030+》，我走時沒打算繼續做規劃，也沒打算同發展商做嘢，我一定唔會。我無再掂規劃，《香港2030+》我係唔知道內容。

**問：咁點解你今年8月底突然提出〈一個解決香港土地供應的「終極方案」〉 ？**

伍：土地供應專責小組成立初期我都沒出聲，後來聽到政府想搞大規模填海（問：即林鄭7月1日表態支持填海？伍：是），還有說公私合營，我覺得完全唔對路，政府想搞官商勾結，黃遠輝是被人點出來做馬騮戲，我覺得好唔舒服，一時衝動，電光火石之間寫咗篇文，用咗1.5小時寫，再用半小時修改。我覺得佢（林鄭）做嘢好對唔住香港人，我唔順氣，佢係土地業主，要知道自己身分。

**問：你做官時，可曾跟林鄭有接觸？**

伍：她做房屋及規劃地政局常任秘書長（規劃及地政）時 ，我曾帶佢巡晒18區，約2004、05年左右，當時局長是孫明揚。她很勤力，超勤力，有人話咁做嘢得唔得，巨細無遺，乜都自己跟。（有無例子？）唔好講啦。

她以往一直咬牙切齒說，新界發展新市鎮要收地，收地最公平。現在忽然間轉了，there must be something wrong，收地好難的話，起碼要解釋給市民知。

**問：你的方案至今有甚麼人看過，意見是否去到政府最高層？**

伍：我是8月底時寫好，用手機WhatsApp傳給我的朋友，有大學教授、AO政務官。（有無傳給地產商？）無，之後有人搵過我。有好多人傳開，有些unexpected的人睇咗， 傳給有影響力的人看，但我唔講得係邊個。我唔知有無去到政府最高層，我有將我的文章電郵給她（林鄭），是施政報告諮詢的正常渠道，當然冇feedback。

我透過朋友搵黃遠輝，佢好快打電話搵我，我們有見面。我給他建議後，他隔了一段時間沒什麼回應，我後來問他打算點，他說會將我的方案，加入早前收了的幾萬份意見當中。

<figure>
<img src="https://web.archive.org/web/20210712022233im_/https://www.hkcnews.com/news_新聞/hk-discuss/2018/10/伍華強-規劃署-20181025190230_2b6d_large.jpg" alt="">
<figcaption>伍華強當日把建議方案寫出來後，用手機傳給朋友，結果一傳十、十傳百，他事前沒想過有這麼大的迴響。何君健攝</figcaption>
</figure>

**問：其他人又給了你甚麼意見？**

伍：我想像唔到咁多feedback，我有唔少舊同事，私下同我講好贊成方案，亦有政務官朋友白紙黑字寫俾我，認為切實可行，方案好正。我去規劃師學會講talk，有百多人出席，講完全部拍手掌。

都有人私下同我講，佢睬你都傻啦，佢2022年仲要競選連任，你都神經啦，選委會呀，你而家直情係郁嗰班人啊。

**問：這是你的方案不可過的核心？**

伍：哈哈哈。我專業人士唔理，我只想將我的專業意見和分析，擺喺社會度。政治現實係咁？我知，我知，你唔好以為坐喺你面前的伍華強好naive，我當然明。但我首先係講道理，然後我呼籲啲人聽道理，唔好淨係講立場。有人以為呢個白髮老人係垃圾，講嘢唔經大腦。我係覺得，所有嘢都要講道理。

**問：你下一步會點推進你的方案？**

伍：我冇政治野心，我退咗休，唔一定要push。我今日貢獻出來，如果政治現實係睬你都傻，唔做咪唔做囉。我同朋友講笑，我唔會自焚啊。

有人叫我，咁正，你搞個聯盟出來啦，凝聚力量去搞啦，我話，對唔住，我退咗休啦，我其實好享受退休生活。我作為社會知識分子，我知道唔妥，就同社會講道理，等多啲人明白。個方案我拋了出來，而家不在我袋，已是public knowledge，我沒有專利。若社會有人覺得我的方案好，係可以用來凝聚社會。老實講，我的專業知識很寶貴，有價值，一定有價值....…

**問：即係你唔會有行動？**

伍：如果今日立法會，call一個expert witness的workshop/ committee，邀請我去，我非常願意。但唔好叫我每日出來講兩分鐘，（上街又如何？）我唔去。我唔會去黃遠輝的諮詢會，那是潑婦罵街，我唔去。我唔上街，我唔係呢種人。我覺得自己作為知識分子，我將知識貢獻給社會，已盡了責任。

**問：你唔想踩入政治咁深？**

伍：係，絕對啱。學者講talk沒問題，但我唔想喺社會下一層，同佢哋鬧交，對唔住，有少少污染我的身分。我其實唔想市民識得我伍華強，我的家訓係，千祈唔好認屎認屁，我退咗休啦。

<figure>
<img src="https://web.archive.org/web/20210712022233im_/https://www.hkcnews.com/news_新聞/hk-discuss/2017/11/農地-農業景觀-保育-20171122065126_1901_large.png" alt="">
<figcaption>伍華強提出〈一個解決香港土地供應的「終極方案」〉 ，建議政府先收回發展商持有的大量新界農地。資料圖片</figcaption>
</figure>

**問：你現階段最想係乜嘢？**

伍：我很希望政府回應。政府一句都沒講過，我期望有一個substantive的回應，唔好喺出面吹風說我個方案有乜風險，我好有信心可以技術擊到，完全沒問題。我篇文出街前，我給了我的朋友看，他以前在地政署的，看完覆我話：「切實可行」。

**問：若政府一直不回應又如何？**

一個詐瞓的人，或者永遠也叫不醒......

**問：你今次行出來，好多人問：點解一個大半生人習慣晒政府運作、咁多年都唔出聲的人，要行出來？**

伍：我在政府工作時好順利，升得好快，沒同人結怨。我提早退休，因為我計過數，唔使乞食。

我今次出來唔係為咗乜嘢，只覺得，香港係講制度，英國人留俾我哋，最寶貴就係制度。

今次填海計劃是瘋狂，我完全不能理解政府的做法。我對公私合營好有意見，建公屋是極大公共利益，但就押注在發展商，政府成日同市民講要快、要多，但你偏偏押在地產商，佢係唔會同你急。

我唔係出來論政，我以往一句都無出聲，今次真係好exceptional，我黐咗條筋。如果你細心聽，我其實唔係批評政府，而係獻計。

我再次重申：我唔會再做規劃，亦一定唔會幫發展商做嘢。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712022233/https://www.hkcnews.com/aboutus/#subscribe)
