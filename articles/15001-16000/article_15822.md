---
title: "政府起大愚人工島違反效益"
date: "2018-10-22"
author: "讀者來論"
category: "眾說"
tags:
  - "南丫島"
  - "反填海"
  - "明日大嶼"
url: "https://web.archive.org/web/20190520173605/https://www.hkcnews.com/article/15822/%E6%98%8E%E6%97%A5%E5%A4%A7%E5%B6%BC-%E5%8F%8D%E5%A1%AB%E6%B5%B7-%E5%8D%97%E4%B8%AB%E5%B3%B6-15822/%E6%94%BF%E5%BA%9C%E8%B5%B7%E5%A4%A7%E6%84%9A%E4%BA%BA%E5%B7%A5%E5%B3%B6%E9%81%95%E5%8F%8D%E6%95%88%E7%9B%8A"
original_url: "https://www.hkcnews.com/article/15822/%E6%98%8E%E6%97%A5%E5%A4%A7%E5%B6%BC-%E5%8F%8D%E5%A1%AB%E6%B5%B7-%E5%8D%97%E4%B8%AB%E5%B3%B6-15822/%E6%94%BF%E5%BA%9C%E8%B5%B7%E5%A4%A7%E6%84%9A%E4%BA%BA%E5%B7%A5%E5%B3%B6%E9%81%95%E5%8F%8D%E6%95%88%E7%9B%8A"
---

# 政府起大愚人工島違反效益

【撰文：劉康】   
 ***作者為葵涌循道中學學生，試過同林鄭月娥合照時高舉香港獨立標語***

「……如果所做嘅嘢傾向促進幸福就係啱，如果傾向產生不幸就係錯。幸福就係人想要嘅快樂同埋免除痛苦，而不幸就係痛苦同欠缺快樂。」 **[1]** 約翰・米爾（John Stuart Mill）喺《效益主義》（Utilitarianism）呢本書講咗，效益主義嘅最基本觀點，亦即係傾向於快樂，就係符合效益（Utility），傾向於痛苦就唔符合效益。最近，政府諗住喺大嶼山海域起個大愚人工島，而咁係傾向於令香港人受苦，顯然大錯特錯。

<figure>
<img src="https://web.archive.org/web/20190520173605im_/https://www.hkcnews.com/news_新聞/hk-discuss/2018/10/南丫島-反填海-明日大嶼-20181022040513_2cb9_large.png" alt="">
<figcaption>照片來源：守護大嶼聯盟、土地正義聯盟21日中午12:00-15:00「潮退行動」@南丫島</figcaption>
</figure>

**政府錯在，用錢嘅方式有愧於民。** 約翰・米爾講過：「喺人類嘅罪惡同過錯當中，令人失望佔咗重要嘅地位……」 **[2]** 政府今次諗住用成幾萬億（包括大愚附屬工程）起個大愚人工島，香港人眞係會滿意咩？香港人係想政府用啲錢嚟，搞好醫療系統。香港人係想政府用啲錢嚟，搞海水化淡廠。香港人係想政府用啲錢嚟，搞好退休保障金。香港人係想政府用啲錢嚟，買晒啲棕地。香港人想政府用啲錢嚟做嘅嘢，政府有做到咩？呢個政府實在愧對香港人，違反效益。

**政府錯在，抽乾庫房。** 約翰・米爾講過：「金錢本身……如今已經變成咗個人對於幸福嘅理念其中一個非常重要嘅元素。」 **[3]** 起個大愚人工島（同埋附屬工程）要耗用成幾萬億，如果唔係抽乾庫房，仲會係啲咩呢？等到抽乾唒庫房，香港人嘅日子就必然會過得更加貧困，過得更加痛苦，過得更加民不聊生。呢個政府所做嘅事係違反效益。

**政府錯在，罔顧香港人安全與否。** 約翰・米爾講過： 「……人人都覺得，係喺所有利益之中，最緊要嘅：嗰樣嘢就係安全……安全係不可或缺嘅呢個特質，亦都成為咗道德上必要嘅嘢……」 **[4]** 起個大愚人工島喺個咁嘅位，一嚟有機會沉，二嚟有機會受海浪侵襲。到時，身處嗰度嘅人唔通唔危險？政府係咪眞係有諗過確保身處喺嗰度嘅人係可以安然無恙呢？呢個政府唔係罔顧香港人生命，仲係啲乜？好明顯，政府係違反效益。

呢個政府其實唔單止喺呢件事度，違反效益，佢哋喺處理其他公共事務度都係咁。

註：

1. （英）約翰・米爾（John Stuart Mill）著，邱振訓譯：《效益主義》（臺灣：暖暖書屋，2017年），頁54。

2. （英）約翰・米爾（John Stuart Mill）著，邱振訓譯：《效益主義》（臺灣：暖暖書屋，2017年），頁162。

3. （英）約翰・米爾（John Stuart Mill）著，邱振訓譯：《效益主義》（臺灣：暖暖書屋，2017年），頁113。

4. （英）約翰・米爾（John Stuart Mill）著，邱振訓譯：《效益主義》（臺灣：暖暖書屋，2017年），頁149-150。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190520173605/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20190520173605im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
