---
title: "【無營養文化系列3】資本主義下瘋狂消費的陷阱"
date: "2018-10-17"
author: "殷琦"
category: "眾說"
tags:
  - "購物"
  - "無營養文化"
  - "消費文化"
url: "https://web.archive.org/web/20210712022123/https://www.hkcnews.com/article/15808/%E6%B6%88%E8%B2%BB%E6%96%87%E5%8C%96-%E8%B3%BC%E7%89%A9-%E7%84%A1%E7%87%9F%E9%A4%8A%E6%96%87%E5%8C%96-15808/%E3%80%90%E7%84%A1%E7%87%9F%E9%A4%8A%E6%96%87%E5%8C%96%E7%B3%BB%E5%88%973%E3%80%91%E8%B3%87%E6%9C%AC%E4%B8%BB%E7%BE%A9%E4%B8%8B%E7%98%8B%E7%8B%82%E6%B6%88%E8%B2%BB%E7%9A%84%E9%99%B7%E9%98%B1"
original_url: "https://www.hkcnews.com/article/15808/%E6%B6%88%E8%B2%BB%E6%96%87%E5%8C%96-%E8%B3%BC%E7%89%A9-%E7%84%A1%E7%87%9F%E9%A4%8A%E6%96%87%E5%8C%96-15808/%E3%80%90%E7%84%A1%E7%87%9F%E9%A4%8A%E6%96%87%E5%8C%96%E7%B3%BB%E5%88%973%E3%80%91%E8%B3%87%E6%9C%AC%E4%B8%BB%E7%BE%A9%E4%B8%8B%E7%98%8B%E7%8B%82%E6%B6%88%E8%B2%BB%E7%9A%84%E9%99%B7%E9%98%B1"
---

# 【無營養文化系列3】資本主義下瘋狂消費的陷阱

開心買嘢、唔開心買嘢，呢個好似是香港人的定律——但是，點解是買嘢呢？

### 商家的陷阱

點解香港人咁鐘意買嘢？因為返工辛苦嘛，想獎勵下自己很正常。但我想問，是誰告訴你「買嘢就會開心」？其實咪又是商家。商家話你聽，用咗我的產品，就會變靚D、滿足D、開心D架啦！

商家咁話你知，又何嘗唔是因為佢想賺你錢。而另一方面，買嘢的確是一種快速填補心靈需求的方式，因為佢令你實際上得到D實物、或者用咗一D服務，所以你個心一定是會感到踏實咗，好似被填滿咗咁（但已經有不少文章指出，購買的快樂最多讓你開心一日；一日之後，要點處理件物品呢個問題先麻煩呀）。

<figure>
<img src="https://web.archive.org/web/20210712022123im_/https://www.hkcnews.com/news_新聞/hk-discuss/2018/10/購物-消費文化-20181017203638_296b_large.jpg" alt="">
</figure>

### 跌入萬劫不復的循環

更大的問題是，一旦我哋培養咗呢個「返工好辛苦呀買嘢獎勵自己」的Self-Reward Mode，基本上可以講是萬劫不復，因為當你做嘢越辛苦、你就更想「買嘢獎勵自己」、結果買更多嘢。快樂在購物的過程中越來越難以滿足，養大咗個「胃口」的結果，是你必須要「做嘢更辛苦」，先至可以買到嗰D你想買到的嘢。

然後，嗰D嘢要搵地方擺先是大問題。越買越多的結果，係屋企變得越來越混亂，心情也隨之煩亂；但，煩亂又繼續透過購物去解決和滿足——咁你話，係咪萬劫不復？

難道大家不發覺嗎？從前讀中學，出街15蚊的權記雲吞麵都是午餐恩物；到讀大學、大家就唔想食20蚊頹飯了，可以的話，都是食30幾蚊的中價飯吧；到出嚟做嘢，無4、50蚊一個午餐都落唔到樓、返唔切工就不如搭次的士，又多咗D無謂的使費。我唔是要求大家同意食劣食，但的確，15蚊的權記雲吞麵仍然可以餵飽你（兼且仍然可以很好食），只不過是我們漸漸要求更高的生活水平罷了。

### 即食的快樂、刺激和滿足感

而事實上，當你每日返工放工好撚辛苦，9點鐘放工嗰刻個腦完全Function唔到時，能夠得到一樣你想想哋要的嘢（姑勿論是D咩都好），都會令你感到少少開心——呢種開心就好似食即食麵咁快，但同時就是食得嗰15分鐘，有咩營養可言？可以令你快樂幾耐？相比起令個人有思考的活動、與人交流同行，與身邊的親人、愛人和朋友有美好的相聚與溝通，試問邊種開心有價值D？不過顯然地，由於這種快樂需要更多的時間、心機和精神投資，所以自然少D人重視。如是者，大家只嚮往即食的、金錢堆砌的快樂，咁試問個社會邊度會有內涵可言？

回頭講番 [前言](https://web.archive.org/web/20210712022123/https://bit.ly/2y7694E) 中Opportunity Cost的問題。當我們運用大量金錢、時間去處理「購物」（以及購物後點樣處理件物件）呢件事時，我們又放棄咗幾多highest-valued option foregone？這，大概是生活在資本主義社會已久的我們，需要好好思考的問題。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712022123/https://www.hkcnews.com/aboutus/#subscribe)

---

![博客 | 殷琦](https://web.archive.org/web/20210712022123im_/https://www.hkcnews.com/uploads/avatars/2d741b5c-2478-4f90-be1d-c617771b50da.png?1594224226)

**博客 | 殷琦**

【殷琦．殷琦專欄】一舊蕃薯般的孤獨文青，也許是讀書太多，總活在迷霧之中。怨氣太多，希望太少，與你和我一樣，在小小的香港同受壓抑、同唱悲歌、每天僅為生活掙扎求存。為註冊藝術（表達藝術）治療師。興趣在表達藝術治療、哲學、心理學、生活、音樂、藝術、政治、宗教等。FB專頁：https://www.facebook.com/YanKiHongKong/
