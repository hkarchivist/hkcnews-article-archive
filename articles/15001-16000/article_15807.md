---
title: "【無營養文化系列1】拜託，唔好再狗衝排隊食食食打卡呃Like好嗎？"
date: "2018-10-03"
author: "殷琦"
category: "眾說"
tags:
  - "香江"
  - "HK"
  - "香港"
  - "Hong Kong"
url: "https://web.archive.org/web/20210712022123/https://www.hkcnews.com/article/15807/%E9%A6%99%E6%B8%AF-15807/%E3%80%90%E7%84%A1%E7%87%9F%E9%A4%8A%E6%96%87%E5%8C%96%E7%B3%BB%E5%88%971%E3%80%91%E6%8B%9C%E8%A8%97%EF%BC%8C%E5%94%94%E5%A5%BD%E5%86%8D%E7%8B%97%E8%A1%9D%E6%8E%92%E9%9A%8A%E9%A3%9F%E9%A3%9F%E9%A3%9F%E6%89%93%E5%8D%A1%E5%91%83like%E5%A5%BD%E5%97%8E%EF%BC%9F"
original_url: "https://www.hkcnews.com/article/15807/%E9%A6%99%E6%B8%AF-15807/%E3%80%90%E7%84%A1%E7%87%9F%E9%A4%8A%E6%96%87%E5%8C%96%E7%B3%BB%E5%88%971%E3%80%91%E6%8B%9C%E8%A8%97%EF%BC%8C%E5%94%94%E5%A5%BD%E5%86%8D%E7%8B%97%E8%A1%9D%E6%8E%92%E9%9A%8A%E9%A3%9F%E9%A3%9F%E9%A3%9F%E6%89%93%E5%8D%A1%E5%91%83like%E5%A5%BD%E5%97%8E%EF%BC%9F"
---

# 【無營養文化系列1】拜託，唔好再狗衝排隊食食食打卡呃Like好嗎？

<figure>
<img src="https://web.archive.org/web/20210712022123im_/https://www.hkcnews.com/news_新聞/hk-discuss/2018/10/呃Like-香港人-排隊文化-20181003104720_7288_large.png" alt="">
<figcaption>照片由筆者提供</figcaption>
</figure>

要談「無營養文化」呢個現象，第一個排頭位的，當以「狗衝排隊食食食」及「打卡呃Like」呢點莫屬。我之前都有寫過單獨關於「喜茶」的文，現以「狗衝排隊食食食」及「打卡呃Like」一同討論，再撰文於此。 [原文](https://web.archive.org/web/20210712022123/https://www.vjmedia.com.hk/articles/2018/09/04/184762/) 有興趣者可睇番。

近幾年，我發覺香港人越發鐘意排隊。由以前「邊間嘢好食就去排隊」到「演唱會撲飛又去排隊」、連買個月餅都排一餐隊；排隊的時間亦從以前10-15分鐘，大幅增加至動輒一粒鐘，而最近有日本Pancake店於銅鑼灣開幕，竟要排 3 粒鐘先食到。而今年喜茶的登陸，亦成功讓呢種排隊風潮發揮到了極致。

自從今年由自由工作者身份轉為全職工作（即使我已工作多年...哈），我尤其感受到時間的寶貴——即使我幾準時收工都好，香港地一星期 44 粒鐘工作都是最低消費。放工之後無耐就天黑，時間根本就不等人地一分一秒的溜走——可以的話，我幾想每日都放假，做自己鐘意做的嘢。但，大家時間咁寶貴之下，卻竟然有一大班笨蛋、為咗跟風、排隊排一兩粒鐘都在所不惜。即係咁，排隊還排隊，都睇下嗰樣嘢嘅價值，值唔值得你排啦。為咗杯二三十蚊的嘢飲／百幾蚊的 Pancake ，居然有大把人甘願排一兩粒鐘甚至三粒鐘。雖則話嘢食唔係好貴，但係你嘅時間一樣係金錢，講緊香港最低工資都 $34.5 啦；商家要人等咁耐，同樣嘥緊我哋嘅錢，咁點解大家又願意畀佢「嘥錢」呢？好明顯大家都係跟風啫。

利申，本人都飲過一次喜茶，當時在強國等左大半粒鐘度，試過亦唔覺得好味到曉飛--——咁點解我飲？因為老公想試囉，結果相都無影張，卡都無打。其實我都知喜茶要等好耐，但我總是覺得成件事好有問題，既然要人等咁耐，點解唔開 D 分店、或者在沖泡方面加快速度？商人總是唔想得罪顧客，賺更多的錢，點解佢仍然要人等咁耐？呢 D 好明顯亦是市場策略之一。

而最教我覺得神奇的，是大家竟然將「排隊排好耐」、「買到杯珍珠奶茶」同「好叻好勁好潮」掛勾（我心諗，你叻乜嘢呀？腳骨力呀？）。出現咗呢一種預咗要飲一杯茶、動輒排隊一個鐘以上，然後重點是打卡呃Like的風潮，已經完全感受到香港人的文化劣質化——香港人曾被英國統治，接受的那種英式文化素養與 Dignity 仿如蕩然無存（但我亦絕非祟英，只是就事論事，英國文化素養總比起強國後文革時代的禮崩樂壞好吧？！），剩下的只是一班港女（甚至港男）狗衝排隊，為的只是一杯無無謂謂的嘢飲／嘢食、為咗Attention seeking、為咗IG留倩影...呵，原來係咁。

當我哋喺度鬧啲香港廢老對香港民主冇付出，我真係想問，新嘅一代呢種生活態度又有幾可以令到社會改變？當社會問題多如鴻毛，高鐵爭議、土地大辯論、沙中線沉降、中國假疫苗風暴等等在在影響民生需要，呢啲嘢卻完全提唔起公共關注，反倒係一杯完全無公共性可言的「黑糖珍珠鮮奶」、一間「喜茶」、一間「日本Pancake」、就竟然可以令到新一代狗衝，成為網絡熱話，呢啲又係咩質素？

而我曾經寫過文章，談及Why Not Both的問題。即係點解我哋唔可以既追捧喜茶，又關注時事呢？最後我得出的結論是，很簡單，因為人的時間很有限，你追捧喜茶，排隊排一兩粒鐘，呢件事已經Consume你好多精神時間，咁你仲邊有時間理其他更有價值（Sorry 我真係覺得關注社會議題的價值比起排一杯嘢飲的價值高...）的嘢？而你大可死撐話「我排隊嗰陣其實係睇緊殷海光《人生的意義》呀你識條毛啦？」，但是會好好利用排隊一粒鐘做「較有意義」的嘢的又有幾多？有幾多是碌吓FB打吓CandyCrush傾吓計又過咗？講到尾，香港人呢種盲目追捧認威、以為自己排到隊好叻叻豬、打卡呃Like，表面風光實際膚淺嘅心態與態度，呢個先係有問題。

這個問題，其實有點複離，且看下回分解。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712022123/https://www.hkcnews.com/aboutus/#subscribe)

---

![博客 | 殷琦](https://web.archive.org/web/20210712022123im_/https://www.hkcnews.com/uploads/avatars/2d741b5c-2478-4f90-be1d-c617771b50da.png?1594224226)

**博客 | 殷琦**

【殷琦．殷琦專欄】一舊蕃薯般的孤獨文青，也許是讀書太多，總活在迷霧之中。怨氣太多，希望太少，與你和我一樣，在小小的香港同受壓抑、同唱悲歌、每天僅為生活掙扎求存。為註冊藝術（表達藝術）治療師。興趣在表達藝術治療、哲學、心理學、生活、音樂、藝術、政治、宗教等。FB專頁：https://www.facebook.com/YanKiHongKong/
