---
title: "如果呢件事發生喺香港，下場會係點呢？"
date: "2018-10-14"
author: "骷髏小姐在挪威"
category: "眾說"
tags:
  - "港獨"
  - "香港独立"
  - "香港獨立"
  - "香港獨立運動"
  - "香港民族"
  - "挪威媒體VG"
  - "搞Gag"
url: "https://web.archive.org/web/20210712022025/https://www.hkcnews.com/article/15648/%E6%B8%AF%E7%8D%A8-%E6%90%9Egag-%E6%8C%AA%E5%A8%81%E5%AA%92%E9%AB%94vg-15648/%E5%A6%82%E6%9E%9C%E5%91%A2%E4%BB%B6%E4%BA%8B%E7%99%BC%E7%94%9F%E5%96%BA%E9%A6%99%E6%B8%AF%EF%BC%8C%E4%B8%8B%E5%A0%B4%E6%9C%83%E4%BF%82%E9%BB%9E%E5%91%A2%EF%BC%9F"
original_url: "https://www.hkcnews.com/article/15648/%E6%B8%AF%E7%8D%A8-%E6%90%9Egag-%E6%8C%AA%E5%A8%81%E5%AA%92%E9%AB%94vg-15648/%E5%A6%82%E6%9E%9C%E5%91%A2%E4%BB%B6%E4%BA%8B%E7%99%BC%E7%94%9F%E5%96%BA%E9%A6%99%E6%B8%AF%EF%BC%8C%E4%B8%8B%E5%A0%B4%E6%9C%83%E4%BF%82%E9%BB%9E%E5%91%A2%EF%BC%9F"
---

# 如果呢件事發生喺香港，下場會係點呢？

今年9月，挪威媒體VG出咗條片，話挪威第二大城市Bergen脫離挪威獨立！

OMG！咁大鑊？骷髏小姐嘅Bergen朋友，同埋唔少Bergen人，的確覺得Bergen人係有啲唔同——比起其他地方嘅挪威人，Bergen人掂啲叻啲醒啲，但脫離挪威獨立？唔通係假新聞？睇吓條片講咩先......

**挪威媒體VG條片「Bergen脫離挪威！」嘅大致内容（劇透慎入）**

**條片開始時一片歡樂，事因Bergen 球會Brann贏咗挪威聯賽冠軍，Bergen人狂歡慶祝。**

<figure>
<img src="https://web.archive.org/web/20210712022025im_/https://www.hkcnews.com/news_新聞/hk-discuss/2018/10/Bergen-獨立-挪威媒體VG-20181014042326_2020_large.jpg" alt="">
<figcaption>照片來源：網絡照片</figcaption>
</figure>

**然後，VG主播話， Facebook group 「Bergen脫離挪威」(Bergen ut av Norge！)喺社交媒體強力動員咗千千萬萬Bergen人 。**

**「Bergen脫離挪威！」運動嘅紅衣女領導話佢哋嘅訴求係：「Bergen脫離挪威！因為我哋唔係嚟自挪威，我哋嚟自Bergen」，運動如火如荼，Bergen人上街，高呼「Bergen脫離挪威!」，然後，Bergen舉行公投，決定係咪脫離挪威。**

**公投前，VG訪問咗唔同人士，包括挪威學者，同埋世界女子職業拳賽嘅挪威冠軍等；VG亦有好多評論，例如將來係咪有兩隊（挪威同Bergen）參加歐洲歌唱大賽。大風暴前夕，挪威何去何從，舉國上下，都憂心恐懼。**

**公投結果終於揭盅： Bergen人決定脫離挪威。 Bergen領導仲下逐客令，唔係Bergen人嘅話，要48小時內離開Bergen。但點測試邊個係Bergen人？用Bergen話囉，讀得啱就過關，而操生殺權嘅竟然係一個好得戚好有威權嘅小朋友！咁都得？直覺話俾骷髏小姐聽，VG條片好唔對路。WOW，之後仲一對情人被逼分離，因為男仔唔係Bergen人，分離時女仔仲話'I love you!'，亂世中嘅愛情故事，咁煽情，十足劇情片？**

**挪威政府點反應？大鑊！ 派軍隊企圖進入Bergen，希望重奪Bergen。**

**正當大家好鬼擔心發生內戰，頭戴頭盔嘅VG女記者喺Bergen現場，一副戰地報導咁款。**

<figure>
<img src="https://web.archive.org/web/20210712022025im_/https://www.hkcnews.com/news_新聞/hk-discuss/2018/10/獨立-Bergen-挪威媒體VG-20181014042126_88a9_large.jpg" alt="">
<figcaption>照片來源：網絡照片</figcaption>
</figure>

**點知報導果陣，突傳出連串爆炸聲， 畫面冇咗幾秒，原來Bergen人竟然將Bergen炸離挪威！咁激？？？？？**

**然後，** **VG條片打出一句話：「如果發生呢啲事，我哋會係第一個報導」。**

**哎吔，原來VG條片唔係假新聞，原來係一個瘋狂爆笑諷刺嘅古仔，原來係VG充滿創意嘅宣傳綽頭片！挪威人睇到好鬼過癮，叫好叫座，仲有唔少網民話應該攞條橋去拍戲。**   
   
 如果交代唔清楚，請多多包涵，不過，相信聰明嘅你哋會估到劇情。好，去片！


{{< video src="https://web.archive.org/web/20210712022025if_/https://www.youtube.com/embed/wSUXIga7rfk" >}}


挪威媒體VG用獨立攪gag，咁挪威政府有冇告VG鼓吹分裂國家？有冇告VG鼓吹暴力？

冇！挪威政府仲完全冇反應冇評論。呢啲搞笑之作，本來就應一笑置之，無須評論。

只有制度上文化上冇自信嘅政權，先會話連討論港獨都唔得，仲特登將討論港獨變成洪水猛獸，連FCC(外國記者會)副主席Victor Mallet都冇得留低，連講自決嘅劉小麗都被兩次DQ；龍門任佢哋搬，紅線越收越緊，其實目的只係製造白色恐怖，只係藉此打擊一大片，打壓反對聲音。   
   
 如果呢件事發生喺香港，呢啲媒體，會唔會被特區政府告鼓吹分裂國家？下場會係點呢？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712022025/https://www.hkcnews.com/aboutus/#subscribe)

---

![博客 | 骷髏小姐在挪威](https://web.archive.org/web/20210712022025im_/https://www.hkcnews.com/uploads/avatars/62c82bf5-71b6-4951-bba8-032b2a012e95.png?410975182)

**博客 | 骷髏小姐在挪威**

【骷髏小姐・骷髏小姐在挪威】當年的背包客，第一次去挪威，便呆了一段歲月，因為驚艷。之後再踏足挪威，一晃多年，有欣慰有嘆息，也有憂愁。愛東逛西逛，愛望天望地望人，用近鏡也用廣角鏡，以香港的風景為底色，說些挪威人挪威事。
