---
title: "挪威向人仔叩頭 ，值唔值得？"
date: "2018-10-23"
author: "骷髏小姐在挪威"
category: "眾說"
tags:
  - "大陸"
  - "天朝"
  - "內地"
  - "中國"
  - "中華人民共和國"
  - "挪威"
  - "挪威王國"
  - "叩頭"
url: "https://web.archive.org/web/20190812132211/https://www.hkcnews.com/article/15864/%E6%8C%AA%E5%A8%81-%E4%B8%AD%E5%9C%8B-%E5%8F%A9%E9%A0%AD-15864/%E6%8C%AA%E5%A8%81%E5%90%91%E4%BA%BA%E4%BB%94%E5%8F%A9%E9%A0%AD-%EF%BC%8C%E5%80%BC%E5%94%94%E5%80%BC%E5%BE%97%EF%BC%9F"
original_url: "https://www.hkcnews.com/article/15864/%E6%8C%AA%E5%A8%81-%E4%B8%AD%E5%9C%8B-%E5%8F%A9%E9%A0%AD-15864/%E6%8C%AA%E5%A8%81%E5%90%91%E4%BA%BA%E4%BB%94%E5%8F%A9%E9%A0%AD-%EF%BC%8C%E5%80%BC%E5%94%94%E5%80%BC%E5%BE%97%EF%BC%9F"
---

# 挪威向人仔叩頭 ，值唔值得？

今年 10月6日，挪威國王皇后和外交部長、商業部長、340人的商界訪問團，還有文化界教育界人士 ，浩浩蕩蕩訪問中國，揭開中國挪威關係新的一章。回想2010年挪威頒發諾貝爾和平獎給劉曉波，之後中國採取一連串措施嚴懲挪威，究竟中國怎樣懲罰挪威？ 究竟挪威怎樣令關係解凍？關係解凍的種種好處，對挪威又是否值得呢？

<figure>
<img src="https://web.archive.org/web/20190812132211im_/https://www.hkcnews.com/news_新聞/hk-discuss/2018/10/叩頭-中華人民共和國-挪威-20181023184103_1daa_large.png" alt="">
</figure>

### 懲罰。。叩頭。。大和解──劉曉波獲和平獎後的中挪關係

<figure>
<img src="https://web.archive.org/web/20190812132211im_/https://www.hkcnews.com/news_新聞/hk-discuss/2018/10/叩頭-挪威-中國-20181023184053_299b_large.png" alt="">
</figure>

中國出口至挪威的商品，以電視機、無線電話、電腦和紡織產品為主，而挪威出口至中國的，則以化學產品、 海事設備、海產和化肥為主，除了歐盟和美國，中國是挪威最大的貿易伙伴，所以，挪威政府一直努力修補關係，怎修補？叩頭！

<figure>
<img src="https://web.archive.org/web/20190812132211im_/https://www.hkcnews.com/news_新聞/hk-discuss/2018/10/挪威-叩頭-大陸-20181023184123_1dcf_large.png" alt="">
</figure>

叩頭終於開花結果，中國和挪威進入大和解時代 。。。

<figure>
<img src="https://web.archive.org/web/20190812132211im_/https://www.hkcnews.com/news_新聞/hk-discuss/2018/10/叩頭-中國-挪威-20181023184138_1bcb_large.png" alt="">
</figure>

<figure>
<img src="https://web.archive.org/web/20190812132211im_/https://www.hkcnews.com/news_新聞/hk-discuss/2018/10/中國-叩頭-挪威-20181023184113_28ba_large.png" alt="">
</figure>

### 挪威向人仔叩頭 ，值得嗎？

挪威首相和外交部長拒絕和達賴見面，頒發和平獎的國家，竟然拒絕和得獎人見面，天下間的荒謬，莫過於此；人權組織和反對黨紛紛譴責政府，不少挪威人都批評「挪威政府軟弱、可恥，令挪威人難堪又悲哀」，但挪威政府仍然企硬。為咗同中國大和解，挪威不惜叩頭，冇咗「和平國家」呢個品牌嘅商譽，值得嗎？

我哋都明白，政治上只有利益，無永遠嘅敵人，要大和解，喺中挪宣言，挪威都要用啲體面嘅外交辭令，令強國息怒，但白字黑字應承「挪威唔會干涉中國內政」？公眾雖有反對聲音但唔夠強大，於是挪威政府可以「無畏無懼」。啲挪威學者西方學者，甚至有香港學者，都話中挪宣言係挪威叩頭之作，學者認為挪威唔駛簽呢啲喪失國家尊嚴嘅叩頭宣言，唔駛去到咁盡自我獻身，將紅線自我約束，第日挪威如果想洗底，同中國傾中國人權狀況，就會被中國一句KO，話挪威違反宣言。西方國家一直高舉人權公義旗幟，挪威一直自覺走得更前，西方國家最終敵不過人仔，已十分偽善，呢個中國挪威宣言，挪威應承唔會干涉中國內政，跟住中國共產黨嘅指揮棒走，令挪威底牌盡露，尊嚴盡失，有失國格，比起其他西方國家，更偽善百倍；挪威已夠樣衰，仲被《環球時報》串爆，情何以堪？

況且，同中國談判，挪威其實有好強嘅底牌，因為挪威有幾方面科技領先： 離岸探油技術、海洋研究、海事設備、極地研究等，所以中國對挪威有求。仲有，滑雪係挪威嘅國技，今次挪威國王皇后訪問中國，就簽咗協議，幫中國訓練滑雪選手，仲會落力幫佢搞好中國 2022嘅冬季世運。

<figure>
<img src="https://web.archive.org/web/20190812132211im_/https://www.hkcnews.com/news_新聞/hk-discuss/2018/10/挪威-叩頭-中國-20181023201722_16fc_large.jpg" alt="">
</figure>

挪威呀挪威，你何必委屈求全？你太年輕了。

仲有更大嘅隱憂。中國嘅商業間諜活動，時有所聞，所以好多西方國家而家已經瞓醒咗，佢哋人仔照賺，但處處高度戒備防範中國。最近，美國和澳洲政府都否決咗由中國嘅電訊公司建立當地嘅移動網絡，挪威卻反其道而行 － 4G 同5G嘅移動網絡，都由中國嘅華為承建。挪威人對人性高度信任，警覺性低，挪威喺領先嘅科技範疇同中國合作，情況好令人擔心 。

為咗同中國大和解，挪威不惜叩頭，最終會唔會得不償失？值唔值得？

**圖片來源：網絡照片，作者整理參考資料並製圖**

參考資料：

(1) [中挪關係正常化之共同宣言](https://web.archive.org/web/20190812132211/https://www.regjeringen.no/globalassets/departementene/ud/vedlegg/statement_kina.pdf)

(2) [Må Norge knele for Kina?（挪威是否必須向中國叩頭？）](https://web.archive.org/web/20190812132211/https://www.dagbladet.no/kultur/ma-norge-knele-for-kina/66597437) 挪威媒體Dagbladet（2017）

(3) [Avtalen med Kina er ydmykende for Norge（與中國達成的協議對挪威來說是羞辱）](https://web.archive.org/web/20190812132211/https://www.aftenposten.no/verden/i/8MM9r/-Avtalen-med-Kina-er-ydmykende-for-Norge) ，挪威媒體Aftenposten（2016）


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190812132211/https://www.hkcnews.com/aboutus/#subscribe)

---

![博客 | 骷髏小姐在挪威](https://web.archive.org/web/20190812132211im_/https://www.hkcnews.com/uploads/avatars/62c82bf5-71b6-4951-bba8-032b2a012e95.png?410975182)

**博客 | 骷髏小姐在挪威**

【骷髏小姐・骷髏小姐在挪威】當年的背包客，第一次去挪威，便呆了一段歲月，因為驚艷。之後再踏足挪威，一晃多年，有欣慰有嘆息，也有憂愁。愛東逛西逛，愛望天望地望人，用近鏡也用廣角鏡，以香港的風景為底色，說些挪威人挪威事。
