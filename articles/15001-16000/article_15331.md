---
title: "【傘運4周年】前學聯常委陳珏軒　揹起學聯的債走過傘後抑鬱"
date: "2018-09-25"
author: "記者莊曉彤"
category: "眾聞"
tags:
  - "雨傘革命"
  - "雨傘運動"
  - "umbrella movement"
  - "umbrella revolution"
  - "陳珏軒"
  - "樹仁學生會"
url: "https://web.archive.org/web/20210712021744/https://www.hkcnews.com/article/15331/%E9%9B%A8%E5%82%98%E9%81%8B%E5%8B%95-%E6%A8%B9%E4%BB%81%E5%AD%B8%E7%94%9F%E6%9C%83-%E9%99%B3%E7%8F%8F%E8%BB%92-15331/%E3%80%90%E5%82%98%E9%81%8B4%E5%91%A8%E5%B9%B4%E3%80%91%E5%89%8D%E5%AD%B8%E8%81%AF%E5%B8%B8%E5%A7%94%E9%99%B3%E7%8F%8F%E8%BB%92-%E6%8F%B9%E8%B5%B7%E5%AD%B8%E8%81%AF%E7%9A%84%E5%82%B5%E8%B5%B0%E9%81%8E%E5%82%98%E5%BE%8C%E6%8A%91%E9%AC%B1"
original_url: "https://www.hkcnews.com/article/15331/%E9%9B%A8%E5%82%98%E9%81%8B%E5%8B%95-%E6%A8%B9%E4%BB%81%E5%AD%B8%E7%94%9F%E6%9C%83-%E9%99%B3%E7%8F%8F%E8%BB%92-15331/%E3%80%90%E5%82%98%E9%81%8B4%E5%91%A8%E5%B9%B4%E3%80%91%E5%89%8D%E5%AD%B8%E8%81%AF%E5%B8%B8%E5%A7%94%E9%99%B3%E7%8F%8F%E8%BB%92-%E6%8F%B9%E8%B5%B7%E5%AD%B8%E8%81%AF%E7%9A%84%E5%82%B5%E8%B5%B0%E9%81%8E%E5%82%98%E5%BE%8C%E6%8A%91%E9%AC%B1"
---

# 【傘運4周年】前學聯常委陳珏軒　揹起學聯的債走過傘後抑鬱


{{< video src="https://web.archive.org/web/20210712021744if_/https://www.youtube.com/embed/YWedttVnX1E" >}}


**「四年了，政權始終都係要去追究的時候，正好係一個機會畀我地回憶番呢件事，去記得每一個為運動犧牲的人，不論有無被人告都好。」陳珏軒說。傘運那年，他正就讀樹仁大學社會學系，亦是學生會外務副會長、學聯常委，被捕過三次但從未被起訴。他不是與政府對談的「學聯五子」、沒有在運動中成為傳媒的寵兒、沒有出入法庭被官司纏身，亦不用承受牢獄之苦。然而，學聯在傘運欠下的債，他揹起來仍覺很重。**

**接受訪問的這晚，他剛從立法會下班。他現職立法會議員區諾軒辦事處議員助理，亦是香港眾志副秘書長。四年前，21歲的他在立法會外經歷了一場人生最難捱的戰役；四年後，他在立法會內重新找到自己在民主運動的定位。**

**他在在快餐店內三扒兩撥就解決了兩件雞一碗飯，不消十分鐘，然後談起自己在2015年經歷的一整年「傘後抑鬱」，「原來你經歷過一場戰役之後，你去唔番以前。去唔番嗰種好有活力、好有憧憬、好有熱情的狀態，哪怕你幾咁愛香港、哪怕你幾咁堅持某啲價值。理性上同感性都好清楚，我應該繼續堅持，係呀，我統統都知道，但係經歷過雨傘之後，你會、你會開始懷疑呢啲嘢，或者會話，知呀但可以點。」**

### [【雨傘運動4周年專訪系列】](https://web.archive.org/web/20210712021744/https://bit.ly/2NBWn5a)

<figure>
<img src="https://web.archive.org/web/20210712021744im_/https://www.hkcnews.com/news_新聞/hk-discuss/2018/09/樹仁學生會-陳珏軒-umbrella%20revolution-20180924142009_17c3_large.jpg" alt="">
<figcaption>阿軒現職區諾軒立法會辦事處，每天都看見曾經佔領過的馬路。莊曉彤攝</figcaption>
</figure>

阿軒在傘運期間大多留守銅鑼灣佔領區，他開玩笑說自己像是被發配邊疆的人，事實上銅鑼灣佔領區本身在運動裡亦扮演邊緣角色。據阿軒憶述，10月開始很多人走去金鐘或旺角，留守的人也討論過是否應該徹離，但終決定留到最後，「我哋呢個佔領區應該有幾耐留幾耐，因為覺得如果我地呢度摺咗，呢度嘅警察就會全部調晒去其他佔領區，反而仲危險。」銅鑼灣就成為了物資中轉站，因為早期聚集的人多，物資較充裕，其後當金鐘或旺角有需要時就可以轉送。

11月30日行動升級當晚，阿軒送生理鹽水等急救物資到金鐘，本想放下物資就回銅鑼灣，但因為送抵時已經接近行動開始，於是留在現場。「我去咗草地佔領人群個邊，個時好多人喺外面旁觀，我記得裡面有啲人嗌：『你哋掛住食花生，落來先得架。』有啲甚至係嬲的、粗口爛舌的，咩你、媽叉你，見死不救咁樣。個時感受到，佔領區的人已經好分裂，大家可能唔同路線、唔同抗爭理念，互相可能好仇視對方。應該有好多人遭遇暴力的打壓，所以他們先至咁樣。」臨近清晨，警方派速龍清場，升級行動以失敗告終，海富中心通往添馬公園的天橋在清晨已經暢通無阻，公務員繼續上班。

阿軒之後回到銅鑼灣，事後「學聯五子」的周永康、梁麗幗等來到銅鑼灣佔領區，向佔領人士道歉。「我記得個次都唔係好愉快，即係被佔領區的人鬧、狠狠的鬧，鬧咗一大餐，但而家記憶好模糊了，唔太記得講咩，應該都係幾難堪的，大家（學聯成員）一齊被人鬧。」阿軒形容，這是他參與運動期間最難堪的一段經歷，回想當時認識到行動失敗收場的心情，「個陣時係噏的，好噏的，諗緊係咪自己唔好呢，係咪太蠢呢。」他反覆輒問自己：行動不是應事先深思熟慮、確保參與者平平安安嗎？有風險的話，是否應講明風險程度，以及呼籲大家做好保護措施，之後才行事？

#### 「作為其中一個學生代表，呢個債係揹硬的」阿軒說。

<figure>
<img src="https://web.archive.org/web/20210712021744im_/https://www.hkcnews.com/news_新聞/hk-discuss/2018/09/causeway%20bay-雨傘革命-學聯-20180924142039_201d_large.jpg" alt="">
<figcaption>曾經的銅鑼灣佔領區，電車站一邊是佔領區，另一邊繼續行車。莊曉彤攝</figcaption>
</figure>

阿軒留守銅鑼灣，但每日望向金鐘，總覺一鼓無力感壓在心頭，「好多時都係好孤獨難捱地擔憂，係苦苦盼望，唔知周圍的人或者戰友的情況係點。」他想知道金鐘的人在做甚麼、學聯戰友在做甚麼、以至運動在做甚麼、自己在做甚麼？

他強烈感覺到政府打出拖延牌後，學聯「好無牌出」。說話頗深思熟慮的他，語速突然快起來：

> **你知道個樣嘢會越來越差，感覺就係一個患咗絕症的人，但你唔知自己幾時死，你知你會死，但你唔知你幾時死，但你覺得你就嚟死，但係你又想做啲嘢去改變佢，但係你又做唔到，仲要可能令到件事更加差。**


他說話常帶著「或者」，好像為了讓說法更圓滿，但這回他很確實地表達，那種患了絕症的感覺是多麼的令人沮喪。

而這種無力感，加上學聯的債，令他在傘運後情緒低落，但有時候只能「死頂」，「死頂」又再令他更一厥不振。2014年12月，他卸下樹仁學生會副會長的職務，但翌年因為沒有同學想擔任學生會會長，他就「硬食」做會長，「斷莊的話，遺留落來的經驗、未完成的事情，就斷了，就無人再代表樹仁的同學去發聲、或者行動，喺學界出一分力。個時覺得唔可以咁樣，就點都要上。但係，事實證明夾硬嚟真係好差。」

阿軒提起當年的莊員，時而緊抿雙唇，「個年係，真係辛苦咗我啲莊員，我真係無乜做嘢，長期勁抑鬱，工作效率勁慢，或者做啲手板眼見功夫嘢，可能作為一個領袖應有的信心、判斷力，完全發揮唔到出來，所以係對當年的莊員好愧疚、好愧疚。人哋可能傘後想為學生會做啲嘢、想為社會做啲嘢，但我畀到他們的可能是一次又一次災難，或者可能好多嘢要他們善後，我係勁抱歉同埋勁對唔住他們。」面對一事無成的自己，彷如墮入惡性循環：「即係頂就頂咗個年，但對於、對於自己仲能夠做到啲乜嘢，好懷疑、好挫敗、好灰心。」

那時候，就連來自建制派的批評，也會令他質疑自己，「以前都會被人鬧，但個時被人鬧係真係會自我懷疑，係咪真係我做咗咩好錯的嘢呢？係咪真係令到好多人受到傷害？當然係指對普遍支持民主的人。但個啲明明係來自建制的責罵，都係會不停question自己。」阿軒記得，傘後就算只是穿件學聯T-shirt出街，都會被人指罵是「搞事」。

<figure>
<img src="https://web.archive.org/web/20210712021744im_/https://www.hkcnews.com/news_新聞/hk-discuss/2018/09/雨傘運動-陳珏軒-樹仁學生會-20180924141931_1d8a_large.jpg" alt="">
<figcaption>阿軒兩度「上莊」，傘後一年擔任學生會會長。受訪者提供</figcaption>
</figure>

阿軒不得已上第二次莊（學生會），接續受到「退聯潮」打擊。「頭半年你都係看住學聯逐步被人拆散。你一路以來都好靠個平台，你覺得個平台好有價值的，能夠幫唔同學生會的朋友，一齊去擺站、做行動。一五年面對的，係一次又一次公投，然後話畀你聽一間又一間去晒。」昔日與阿軒一齊搞罷課的戰友，也想過在樹仁搞退聯，最終沒有成事。

但這種傘運前後的氣氛落差，令阿軒灰心。他形容，「個種氣氛係，係令你更加挫敗，唔知點樣去講起，即係我點樣再慢慢解釋：其實唔係咁，其實係好多嘢都逼於無奈，如果有個更好的做法，係一定會做，但個剎嗰諗唔到。」與昔日戰友不能再無所不談，見面都會有點尷尬，「時間耐咗之後，大家相對放得開，再見亦是朋友，但一定唔會係以前一齊打拼，個種咁親密的狀態。」值得慶幸的是，如今他與傘運後投向不同派系的朋友，沒有你死我活的批鬥，反而互相理解多了，明白對方的難處。

阿軒這年沉溺在「傘後抑鬱」之中，他自己亦意識到這個狀態不好，但始終沒有主動求助，「真係唔會突登去搵協助，我諗係我份人比較會掩飾自己負面的情緒，會扮堅強，我唔知係咪做社運，或者做抗爭，長期要保持正面或者硬朗個種感覺而引致的。」他亦承認這讓身邊的「莊員」受苦，覺得彼此不坦誠，關係逐漸疏離。

<figure>
<img src="https://web.archive.org/web/20210712021744im_/https://www.hkcnews.com/news_新聞/hk-discuss/2018/09/中大-雨傘革命-學聯-20180924141947_16ed_large.jpg" alt="">
<figcaption>阿軒積極推動2014年學界罷課，罷課首日集會在中文大學「仲門」前。莊曉彤攝</figcaption>
</figure>

一整年下來，阿軒只是累積了更多無力感與挫敗感。直到2016年頭，他主動到街工葵盛東邨擔任區議員助理，無意中紓解了自己的情緒困擾。他解釋為何會願意嘗試新工作：

> **因為做咗兩年學生會感覺很挫敗，覺得自己要嘗試接觸一吓學生、青年以外的香港人，看看他們在想甚麼、如何令他們也一同爭取民主。**


> **個時開心番啲，好似街坊真係當你係仔、當你係孫咁樣，有嘢就請吓你食，同你呻吓湊仔經呀，啲老人家講自己以前點解會搬入來葵盛呢，喺附近工廠做啲乜嘢，織到塊好靚的布呀。反而呢啲嘢係令我走出不停自責或者係苦惱、不停鑽牛角尖，而係諗我點樣去關心一個人呢，我點樣可以同人建立一段關係呢。我覺得呢個係改變咗自己個種好陰沉、或者唔想去接觸、好自責的情緒。**


這段時間，他全職做議員助理，因為最後一年大學生活要上的課堂不多。他將全盤心機投放到地區工作，「自己好似真係放低咗啲政治路線、咩學運前途、或者放低咗好多以社會運動為主軸的諗法⋯⋯我試下諗一般市民、街坊，他們平時係點生活、諗啲乜嘢。我自己都可以安頓吓、靜吓。」 他找回了自己可以做的事。

> **可能覺得，改變唔係一朝一夕可以做的，即係以前當係道理咁聽，但係而家可能係有真切的體會，就係原來你要人哋肯聽你講嘢或者信服你，其實你係要用好長時間去了解他嗰套語言，去了解他的生活形態，同他生活接到軌、對到嘴，大家同步到，他先會肯慢慢聽你講嘢，成為你的伙伴。**


<figure>
<img src="https://web.archive.org/web/20210712021744im_/https://www.hkcnews.com/news_新聞/hk-discuss/2018/09/陳珏軒-樹仁學生會-umbrella%20revolution-20180924142054_1cff_large.jpg" alt="">
<figcaption>阿軒站在夏愨道旁，背後的馬路不復見傘運的痕跡。莊曉彤攝</figcaption>
</figure>

及至2016年9月，昔日的學聯戰友羅冠聰，當上港島區立法會議員，二人再次見面，「就講起他嗰到請緊人，問我有無興趣，咁就相談甚歡！就去咗做，我11月入職的。去咗立法會，好多嘢就風風火火，2個月後DQ，一七年坐監。就係因為咁，加入咗眾志，等他們出來（眾志羅冠聰及黃之鋒於2017年入獄6至8個月），而家做咗區軒議助。」

談起羅冠聰，阿軒當時因為街工的工作而未有協助阿聰競選，但在投票日的清晨5時49分，他在Facebook寫下與阿聰的共同經歷，寫到「在我頹喪、迷失的日子，他（阿聰）沒有退避、更沒有怨恨誰，就只有硬食、和繼續做應做的事。」他覺得阿聰憑謙卑與誠意打動許多人，打出漂亮的「逆轉勝」，這種韌力亦感動阿軒，他同時覺得這是傘運精神的延續，一種「唔服輸、打不死的精神」，所以只要幫到手他都會幫阿聰。

傘運過後，一切回復正常，曾經佔領的馬路剩下行車，那年的粉筆畫、瀝青裡栽下的花都一一消失。儘管如此，阿軒覺得經歷過傘運的人，都留低了陰影甚或創傷。

> **雨傘，我諗每個人都係一個受難者，亦都係一個倖存者。**



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712021744/https://www.hkcnews.com/aboutus/#subscribe)
