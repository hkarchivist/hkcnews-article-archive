---
title: "【無營養文化系列】前言：企硬，對無營養文化說不！"
date: "2018-10-02"
author: "殷琦"
category: "眾說"
tags:
  - "文化癌"
  - "無營養文化"
url: "https://web.archive.org/web/20210707115325/https://www.hkcnews.com/article/15362/%E7%84%A1%E7%87%9F%E9%A4%8A%E6%96%87%E5%8C%96-%E6%96%87%E5%8C%96%E7%99%8C-15362/%E3%80%90%E7%84%A1%E7%87%9F%E9%A4%8A%E6%96%87%E5%8C%96%E7%B3%BB%E5%88%97%E3%80%91%E5%89%8D%E8%A8%80%EF%BC%9A%E4%BC%81%E7%A1%AC%EF%BC%8C%E5%B0%8D%E7%84%A1%E7%87%9F%E9%A4%8A%E6%96%87%E5%8C%96%E8%AA%AA%E4%B8%8D%EF%BC%81"
original_url: "https://www.hkcnews.com/article/15362/%E7%84%A1%E7%87%9F%E9%A4%8A%E6%96%87%E5%8C%96-%E6%96%87%E5%8C%96%E7%99%8C-15362/%E3%80%90%E7%84%A1%E7%87%9F%E9%A4%8A%E6%96%87%E5%8C%96%E7%B3%BB%E5%88%97%E3%80%91%E5%89%8D%E8%A8%80%EF%BC%9A%E4%BC%81%E7%A1%AC%EF%BC%8C%E5%B0%8D%E7%84%A1%E7%87%9F%E9%A4%8A%E6%96%87%E5%8C%96%E8%AA%AA%E4%B8%8D%EF%BC%81"
---

# 【無營養文化系列】前言：企硬，對無營養文化說不！

我最近喺度思考一個問題：點解香港越嚟越衰、越嚟越無希望？諗諗下我發覺，到頭來都是同文化有關。平日我哋會食飯；但原來文化，則是心靈的食物。而文化，其實都有分有營養同無營養，而香港一直都俾海量的無營養文化侵蝕。慘就慘在，香港人連邊D是有營養的文化同無營養的文化，都開始分唔清、或者無意圖去分。所以，往後的幾篇文，我想解剖一下呢個文化現象，以及其前因後果。

<figure>
<img src="https://web.archive.org/web/20210707115325im_/https://www.hkcnews.com/news_新聞/hk-discuss/2018/10/文化癌-無營養文化-20181002032127_2909_large.jpg" alt="">
<figcaption>網絡照片</figcaption>
</figure>

喺開始題目之前，我想提出一樣嘢叫Opportunity Cost。讀過Econ的人都應該知咩是Opportunity Cost，根據Wiki，「 [機會成本](https://web.archive.org/web/20210707115325/https://zh.wikipedia.org/zh-hk/机会成本) （Opportunity Cost, OC）是指決策過程中面臨多項選擇，當中被放棄而價值最高的選擇（highest-valued option foregone），就是俗語的「世上沒有免費午餐」[1]、魚與熊掌不可兼得。」

香港是全球最有效率的城市、同時都是工時最長的城市之一。即係，你一日最少八粒鐘返工（最理想），其餘就是你僅餘的時間（仲未計有大把人要照顧一家大細、湊仔之類喎），扣除通勤（最少兩粒鐘）、食飯沖涼去廁所瞓覺，一日可能你剩得三四粒鐘。呢 D 時間點用好？你可以揀：

**1. 一粒鐘排隊買珍奶；**

**2. 睇一套有反思嘅戲；**

**3. 有內容的書；**

**4. 做運動。**

人的心力有限（這個是重點啦），我們無可能「既用一粒鐘排隊買珍奶、又睇一套有反思嘅戲、仲讀一本有內容的書」添。取捨之下，如果你覺得買珍奶好重要，你就會一星期搵兩三日用一粒鐘排隊買珍奶，咁你就放棄咗其他選擇，例如Option 2 同 3 同 4 。即是，你選擇咗珍奶，你就等於放棄咗去睇一套有反思嘅戲、有內容的書、甚至再差 D，只是一粒鐘的運動時間－你都是放棄咗。

偶然一次半次，其實唔係問題，畢竟講真，一試何妨？但如成為習慣，一星期排隊一粒鐘，就代表你一個月用四粒鐘為買 4 杯珍奶；而喺呢 D 時間裡面，即使你揀做運動，都總好過用嚟排隊呀嘛？而同樣道理亦應用在其他無營養的文化裡面。例如打Candy Crush/Pokemon Go，講真一日搭車打幾個字有乜所謂？但如果成習慣，五六個鐘為Candy Crush/Pokemon Go而生存，又真係咁有營養？有咩人生價值，能夠在Candy Crush/Pokemon Go中了解同明白得到？你想像一下，當你不斷咁浸淫喺一堆無營養價值的文化之中，就好似你日日食零食咁、無錯是好開心、好口爽，但最後好快你就會三高、癡肥跑唔郁、甚至因為食得太多化學劑而有暗病。

可能你會話，大佬、做人唔使咁認真啦、打個機啫、唔使探究人生意義嘅。咁講法，我哋係咪要不斷做有營養嘅嘢先啱？我又覺得唔係。正如食嘢一樣，正餐食得多，久唔久都會想食幾啖零食，其實無傷大雅，只要唔係「零食變正餐」咪得囉，但而家好明顯就係咁。點解我哋對食物營養如此重視，對於心靈的食物又咁唔講究？

講咗咁耐，仲未入正題，香港有 D 咩無營養文化？以下是我觀察到最嚴重的幾點，之後會討論的有：

1. 〈食食食〉瘋狂幫襯韓式隱世流心紫薯拉絲小店的人

2. 〈玩玩玩〉睇CCTVB、手機成癮、沉迷社交媒體同打機

3. 〈買買買〉消費、狗衝排隊食嘢買珍奶的文化現象

是時候，向習慣說不了嗎？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210707115325/https://www.hkcnews.com/aboutus/#subscribe)

---

![博客 | 殷琦](https://web.archive.org/web/20210707115325im_/https://www.hkcnews.com/uploads/avatars/2d741b5c-2478-4f90-be1d-c617771b50da.png?1594224226)

**博客 | 殷琦**

【殷琦．殷琦專欄】一舊蕃薯般的孤獨文青，也許是讀書太多，總活在迷霧之中。怨氣太多，希望太少，與你和我一樣，在小小的香港同受壓抑、同唱悲歌、每天僅為生活掙扎求存。為註冊藝術（表達藝術）治療師。興趣在表達藝術治療、哲學、心理學、生活、音樂、藝術、政治、宗教等。FB專頁：https://www.facebook.com/YanKiHongKong/
