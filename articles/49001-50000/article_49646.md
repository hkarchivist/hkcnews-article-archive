---
title: "香港人嘅世界　世界嘅香港人"
date: "2021-12-26"
author: "高廣垣"
category: "眾說"
tags:
  - "香港人"
url: "https://web.archive.org/web/20220123230842/https://www.hkcnews.com/article/49646/0"
original_url: "https://www.hkcnews.com/article/49646/0"
---

# 香港人嘅世界　世界嘅香港人

2019年區議會選舉同埋前幾日嘅立法會選舉，都充份體現出香港人嘅自由意志、不約而同咁齊心、清清楚楚唔妥協嘅立場同態度。佢哋以為取消咗所有泛民主派議員嘅議員席位、將泛民主派收押、再畫地為牢審查所有參選人嘅政治立場、減少直選議席，咁樣香港人就會乖乖就範聽佢支笛。事實又再一次證明，佢哋既唔明白香港更加搞唔掂香港人，再次加深同香港人嘅嫌隙。結果有目共睹，形勢仲加對立。

<figure>
<img src="https://web.archive.org/web/20220123230842im_/https://www.hkcnews.com/news_新聞/hk-discuss/2020/06/香港人-標語-20200626043751_2934_large.jpg" alt="">
</figure>

呢個情況同2014年，當時831落三度閘，佢哋以為搞個密不透風嘅唯一方案，香港人就會死死地氣接受，仲成日放風叫香港市民袋住先，話袋咗第日仲有機會改善。結果香港人寧願原地踏步都唔同佢哋妥協委曲求全。其實，以我親身體驗，一般香港普羅大眾，如的士司機，做裝修三行的，頭腦都好清醒，態度亦好清晰。喺大家心目中，要投票選舉，就要真係比人自由參選，比我哋自己按照自己喜好揀，絕對唔會接受你揀完先比我選。更加唔會聽你話，叫我選邊個就選邊個。如果候選人無得自由報名，選民唔可以按自己自由意志去投票，大家寧願好似今次咁，唔去投票，等你谷到盡都係得番三成嘅投票率，你自己玩埋佢。   
   
 當然今次立法會選舉對佢哋嚟講，無論投票率幾低，幾多香港人杯葛，佢都已經換晒個制度，所有議員都已經係清一色將會聽晒佢哋話，日後要過乜嘢法案同政策將會如取如攜，全面控制，絕無難度。

可喜嘅係，以往一直以為香港人之中，泛民同親建制之比係六四比，經過今次之後更加清楚係七三比，香港人雖然無贏到，但係咁齊心咁有骨氣，真係值得鼓舞同埋要繼續撐落去。   
   
 以前嘅香港人平時都唔關心政治，得閒絕大多數係行街飲茶食飯睇戲，根本無人有興趣同你傾政治。你可以話以往香港人生活好物質，吃喝玩樂，搵錢至上。自從2003年七一50萬人上街之後，香港人開始意識到當香港一有事，大家都一定會好齊心，諗都唔使諗，約都唔使約行晒出嚟爭取同表達。就好似2019年一百萬、二百萬人一齊遊行，同年區議會選舉超過七成投票率；2014年數以萬計市民佔領中環／金鐘；2012年九萬人反國教遊行。加上每年幾萬到十幾萬人維園紀念六四，每年數以萬計人參加七一遊行表達對政府施政不滿，呢啲就係香港人嘅特質。唔好話香港人凈係識得搵錢，其實香港人嘅公民意識，公民社會，對自由民主法治嘅價值觀，都好根深蒂固。仲有最緊要就係香港人好真嘅性情，唔會同你苟且偷安，寧願攬炒都唔肯妥協。

香港人喺英國管治下經過咗一百五十年，自上世紀七十年代開始，我哋充份體會到社會日益進步，制度不斷提升，社會自由開放，以及經過民主法治嘅浸淫同洗禮。我哋同世界各地每日都交往頻繁，香港人對世界事物（包括對大陸）抱持開放友善態度。可以講已經係融入世界，而世界亦都同香港打成一片，無任何隔閡或者障礙。喺九十至零幾年有十幾年我來往內地非常頻繁，當時每每見到國內人都話香港人有國際視野，佢哋仲經常提到要藉著香港同國際接軌。當然，今時今日，經過國教、831落三閘、送中條例以致硬要將大陸法嘅國安法套喺香港人頭上，加上呢幾年凡事動不動就話要亮劍、外交上到處樹敵，當其他國家反對意見無到，令到我哋更加明白，其實佢哋唔瞭解全世界嘅程度同唔明白香港人一樣。佢哋只可以用自己嘅想法同目的去睇外面世界，從來都無真正去瞭解世界或者欣賞外面一切。更嚴重嘅係佢哋認為喺大陸行得通嘅嘢，喺全世界一樣行得通，以為世界係圍住佢哋轉咁。

<figure>
<img src="https://web.archive.org/web/20220123230842im_/https://www.hkcnews.com/news_新聞/hk-discuss/2021/12/香港人-黃色經濟圈-Hong%20Kong-20211226025333_1f07_large.jpg" alt="">
</figure>

相反，經過咁多次風浪嘅香港人，包括大陸五六七十年代嘅運動，包括大躍進、文革、六四到呢幾年殺到埋身嘅政治事件，香港人已經練就出一套同大陸截然不同嘅文化同世界觀。開放社會、自由民主以及法治已經成為我哋嘅DNA主要組成部分。   
   
 香港人就好似隻見過大自然環境嘅青蛙咁。我哋去過叢林平原、河流山谷，我哋知道呢個世界海闊天空，鳥語花香，四季有時，遊山玩水，生活可以講得上悠哉遊哉多姿多采。佢哋而家想將我哋放入井底，同其他井底之蛙一齊歌頌得個窿咁大嘅天，有幾圓有幾偉大，仲要一年到晚困喺個井底咁多嘅地方無晒自由！喺過去二三十年，佢哋不停洗我哋個腦，話香港人只有十四億人嘅市場，無咗佢香港就會死。仲話對香港有幾多幾多恩惠點樣照顧我哋。其實，呢個世界除咗十四億人仲有六十五億人口，淨係亞洲都另外仲有三十三億，香港人咁國際化，食開四方飯點會無你唔得？至於邊個靠邊個，大家心裡有數，唔需要多講。   
   
 可以講喺香港人嘅世界裡面，同埋胸襟，我哋係擁抱呢個世界。我哋根本唔會只係囿於一個地方，更加唔係屬於某一個政權或者一個政黨。我哋無論身在香港或者世界任何一個角落，我哋都係世界嘅香港人！相信好快，我哋將會形成一個世界嘅香港。

---

![博客 | 高廣垣](https://web.archive.org/web/20220123230842im_/https://www.hkcnews.com/uploads/avatars/6e03bc35-3c06-496c-9e4a-c4809272fa42.png?479422147)

**博客 | 高廣垣**

【高廣垣・香港人的世界】高廣垣，國際房地產發展、房地產金融專家，有28年經驗，皇家註冊測量師學會資深會員。於2019年10月開始，連同沈旭暉等聯合創始人，發起在海外建立國際特設城市（International Charter City），並擔任發言人。自2017年至今為行德（Walk DVRC）董事兼督導委員會成員，推動德輔道中行人專用區。就讀於中文大學階段參與推動中大醫學院事件，出任專上學生聯會外務秘書、學聯國是學會主席、省港大專生生活交流營營長、學聯周年大會議案審議小組主席。於1990年在香港出版業協會理事會內，推動出版業界爭取立法會新增9個功能界別議席。1998-2003年為香港政策研究所董事，主持房地產小組工作並代表研究所三次在日本福岡舉行的亞洲智庫峰會發言。2002年創立全國工商聯房地產商會香港及國際分會，並擔任創會主席和2012-2018年主席。
