---
title: "【獄中信】"
date: "2021-12-31"
last_updated: "2021-12-31 23:34:17"
author: "眾新聞記者"
category: "眾聞"
tags:
  - "728上環衝突"
  - "獄中來信"
  - "暴動罪"
url: "https://web.archive.org/web/20220123231747/https://www.hkcnews.com/article/49847/0"
original_url: "https://www.hkcnews.com/article/49847/0"
---

# 【獄中信】

首先要報個遲嚟平安，自求情日（十二月四日）起，我阿媽探我時都會問我有冇因為陳詞而俾人針對——係冇嘅，放心啦！有啲職員會關心（或八卦？）我點解唔請律師，有職員會讚我敢作敢當（當然佢未必認同我所講嘅），但就唔會有針對或奚落。陳情報導出咗後，在囚手足或欣賞，或讚歎（由自己寫出嚟真係尷尬），但就唔會有人覺得我傻仔。

我真心唔認為講真心話係一件傻事喎，喺哩個以謊言建構而成嘅極權社會，難道講出真相唔係打破謊瞞騙隱嘅一種有力反抗？將黑講成白係政權其一技倆，目標就係剝奪人對是非善惡嘅道德判斷能力，更訓練人習非成是，自我審查。米蘭昆德拉話（OK 我又拾人牙慧）「人類對抗權力嘅鬥爭，就係記憶對抗遺忘嘅鬥爭」（The struggle of men against power is the struggle of memory against forgetting），而我認為講真話係守護記憶嘅重要一步，所以即使好勉強好簡略，我都要講返七二一哩啲事，提醒一下大家唔好忘記，唔好忘記來自政權嘅惡意。

雖然探訪時有人同我講我嘅陳詞好大迴響，但我都係唔知好大係有幾大，估計會有啲「撐住呀」或其他讚美（又好尷尬），但哩啲並非我期望嘅迴響。我個人好欣賞有風骨又有墨水嘅人，風骨比較重要，喺欣賞嘅同時我會想趨近佢哋，而非流於齋講「哇佢好勁」。當然我唔係一個善於寫字嘅人，比起自己嘅文筆，我諗更重要嘅係陳情哩個行為能夠貫徹自己理念，且我並唔係白白俾人告上法庭，我有好好利用法庭哩個舞台，縱使我唔能夠免於牢獄之災（或躺平之joy？），但我能夠選擇以咩姿態走入監房。唔係人人都有喺庭上陳詞嘅機會（笑），但人人都有喺自己崗位上作出小小而實在嘅掙扎嘅能耐，希望我嘅陳情之舉能夠畀到你少少勇氣。

最近我睇緊《臺灣之春》同《臺灣最好的時刻》，裏面有記載美麗島案被告面對唯一死刑嘅叛亂指控時喺庭上嘅表現（最後冇判死刑）。後者有一篇章〈法庭是另一個戰場〉，提到被告姚嘉文自覺「心灰意冷，鬥志低落」，佢老婆話佢哋一眾被告「既無爭辯，也缺乏鬥志，不像政治人物，外面非常失望」，後來佢又遇到一位外省青年，話「大家都期待你們出庭好好表現，精彩演出⋯⋯不要讓我們失望」。我哋大多數社運被告固然唔係咩政治人物，相信大眾亦唔係對我哋有咩期望，但我覺得喺庭上「好好表現」並唔係知名政治人物嘅專利。比起求情帶嚟嗰幾個月扣減（其實都係鏡花水月），我更期待政權見唔到預期嘅求饒而氣急敗壞。我想像愈嚟愈多被告喺庭上慷慨陳詞，傳媒嘅報導一巴巴車落執政者度⋯⋯法庭根本係一個大舞台，難得上到去，唔好浪費！即使諗唔到有乜好講，至少唔好求饒，亦可以選擇唔求情。手足，唔好失禮！

寫陳情書時我所想嘅受眾並非法庭（我完全唔覺法庭會嘗試理解），而係公眾。我想大家記得七二一（同其他警方非法武力），我想大家知道《公安條例》訂立得名不正言不順（縱使終院裁其合憲）。法庭嘅審判並不公義，我想大家理解示威暴動嘅因由乃係源自對政府無視和平示威嘅失望（但我非指和平冇用，只係要因時制宜）⋯⋯我將我心中所想東拼西湊，砌成咗一份陳情書，雖然1999，但都希望激發一下各位思考。除咗要有活在真實中嘅勇氣，喜愛思考嘅智慧都好重要。（突然響起：勇氣智慧也永不滅！Wooho～你有冇聽到？）

最後引一小段哈維爾對「活在真實中」（living within the truth）嘅理解。英文差，唔識譯，唔坐監都唔會睇英文書（所以坐監都係福禍相依）。另外都推介上文提到嗰兩本講臺灣嘅書。

阿均   
 二一年十二月廿二日

PS 由第一日受訪起已知個化名完全唔化，但阿均同阿馨哩對化名自有其隱藏意義，期望有日可以揭曉。   
 PPS 冇諗過大家聽到「但都歡迎閣下輕判」會笑，明明我好認真._/.，哩個反應幾好。
