---
title: "銀髮「首遊族」念青年：再唔出嚟，我會好後悔好慚愧"
date: "2019-06-17"
author: "記者鄭靖而"
category: "眾聞"
tags:
  - "逃犯條例"
  - "616大遊行"
url: "https://web.archive.org/web/20210712030331/https://www.hkcnews.com/article/21385/%E9%80%83%E7%8A%AF%E6%A2%9D%E4%BE%8B-616%E5%A4%A7%E9%81%8A%E8%A1%8C-21385/%E9%8A%80%E9%AB%AE%E3%80%8C%E9%A6%96%E9%81%8A%E6%97%8F%E3%80%8D%E5%BF%B5%E9%9D%92%E5%B9%B4%EF%BC%9A%E5%86%8D%E5%94%94%E5%87%BA%E5%9A%9F%EF%BC%8C%E6%88%91%E6%9C%83%E5%A5%BD%E5%BE%8C%E6%82%94%E5%A5%BD%E6%85%9A%E6%84%A7"
original_url: "https://www.hkcnews.com/article/21385/%E9%80%83%E7%8A%AF%E6%A2%9D%E4%BE%8B-616%E5%A4%A7%E9%81%8A%E8%A1%8C-21385/%E9%8A%80%E9%AB%AE%E3%80%8C%E9%A6%96%E9%81%8A%E6%97%8F%E3%80%8D%E5%BF%B5%E9%9D%92%E5%B9%B4%EF%BC%9A%E5%86%8D%E5%94%94%E5%87%BA%E5%9A%9F%EF%BC%8C%E6%88%91%E6%9C%83%E5%A5%BD%E5%BE%8C%E6%82%94%E5%A5%BD%E6%85%9A%E6%84%A7"
---

# 銀髮「首遊族」念青年：再唔出嚟，我會好後悔好慚愧

6.12逾150枚催淚彈，還有橡膠彈和布袋彈劃過金鐘上空後，昨日的香港街頭再次出現百萬憤怒人潮，200萬人繼續怒吼：「撤回！」、「林鄭下台！」，還有比上周遊行多出的口號：「學生無罪！」、「暫你老母！」。這次香港空前的歷史性遊行，原來也是一些銀髮族的上街初體驗。

<figure>
<img src="https://web.archive.org/web/20210712030331im_/https://www.hkcnews.com/news_新聞/hk-discuss/2019/06/反送中-616大遊行-20190617002759_9cae_large.jpg" alt="">
<figcaption>昨日的616大遊行，民陣宣佈有200萬人參與。周滿鏗攝</figcaption>
</figure>

年過七旬的杜伯伯，拿著剛接過的反送中紙牌，獨自走在維園中，「我同屋企人講出嚟行街咋，冇同屋企人講我出嚟遊行。因為我年紀大，屋企人擔心我。」杜伯伯有心臟病，已做手術裝了兩個支架。今天是他首次遊行，適逢今天是父親節，杜伯伯說：「我想過一個有意義嘅父親節。」

對於遊行主題反對修訂《逃犯條例》，杜伯伯說，香港與內地的司法制度不同，內地並沒有公平審訊，修例會令香港變成另一個內地城市，相當危險。不過，儘管意識到條例的危險性，杜伯伯還未有參與上周的遊行。他今次瞞著家人首次上街，因為周三年輕人流過的血。

<figure>
<img src="https://web.archive.org/web/20210712030331im_/https://www.hkcnews.com/news_新聞/hk-discuss/2019/06/616大遊行-反送中-銀髮族-20190617002145_1144_large.jpg" alt="">
<figcaption>杜伯伯心臟不好，瞞著家人出來遊行。鄭靖而攝</figcaption>
</figure>

「我喺網上見到班學生，好想喊。」杜伯伯眼眶開始泛紅，「因為我睇到啲細路，就好似睇到我啲仔女一樣……我哋死都冇所謂呀，我唔想我哋下一代生活得咁艱難，唔想我嘅子孫生活喺咁嘅世界。」

家人擔心他的安危，一直禁止他參與遊行集會，所以6.12他只在網上看直播，「學生係手無串鐵、無還擊之力，佢哋（警察）追過去，仲要幾個人圍住佢咁暴力對待。好憤怒。林鄭月娥、警察咁短時間使用咁嘅暴力，好嬲，所以香港人一定要走出來。」

杜伯伯80年代從內地甘肅來港，來港後做裝修及地盤，如今已退休。他直言，過去因為忙著搵食，很少參加社運，除了因為有段時間住在天后，出席過數年的六四晚會外，均沒有參加過遊行，亦從沒投過票。以前的他不太關心政治，因為覺得政治是一些複雜、骯髒的事，只會站得遠遠的當個旁觀者。2003年的七一遊行，他也只是站在維園旁的行人路，靜靜觀看人潮。

這次，把他從旁觀者，拉到遊行隊伍當中的，就是一群走在前線的年輕人。「年輕人好勇敢、好佩服佢哋。佢哋根本唔係暴徒，佢哋係為咗正義、為咗真理而作出犧牲。」對於年輕人，他感到愧疚，「我哋呢班人，喺香港搵食咗咁多年，香港畀咗我哋好好嘅生活。但係當香港好多嘢都失去嘅時刻，好多後生仔女出嚟爭取嘅時候，我哋做唔到啲咩，最多出嚟支持吓，未必上到前線，只可以畀到少少支持。我覺得好內疚，好對唔住我哋啲後生仔女，所以我今日出嚟。」

「如果冇出嚟，我會好後悔、好慚愧。起碼我出咗嚟，對得住自己良心。雖然我唔可以對班後生仔做啲咩，但最起碼我出嚟遊行，表示我對佢哋嘅尊重、尊敬同支持。」說這幾個字的時候，杜伯伯特別加重了語氣。

<figure>
<img src="https://web.archive.org/web/20210712030331im_/https://www.hkcnews.com/news_新聞/hk-discuss/2019/06/反送中-616大遊行-銀髮族-20190617005555_2447_large.jpg" alt="">
<figcaption>長者為青年高呼：學生不是暴動。周滿鏗攝</figcaption>
</figure>

除了年輕人，能促使杜伯伯人生首次上街，林鄭月娥亦「功不可沒」。「林鄭尋日出來，話暴動係佢同意，又話警察打人係天公地義，咁同李鵬講嗰啲嘢有咩分別？」

對於林鄭，杜伯伯這樣評價：「佢喺香港受高等教育，喺香港生活咁耐，應該係香港人，為香港利益，但佢冇咁做。佢做嘅嘢，係背叛咗香港人嘅意願，所以呢個人唔可以相信，佢根本係大陸嘅代言人。」

杜伯伯說，對林鄭月娥從來沒有期望，「我對呢幾任特首都冇期望，因為佢哋個位，推邊個上去做，都係好難做嘅位。」他說，在中央的影響下，特首很難平衡港人利益，問題的根本在於制度，任誰做特首都一樣。

儘管沒有期望，但在歷任四屆特首中，杜伯伯認為林鄭月娥做得最差。「2014年梁振英對示威者都唔係話咁短時間，1、2日就開槍，佢都唔敢做呢樣嘢，林鄭夠膽做。做咗之後，而家都死不認錯，仲話天公地義，係暴動。梁振英都唔係好嘢啦，佢仲衰過梁振英。」

<figure>
<img src="https://web.archive.org/web/20210712030331im_/https://www.hkcnews.com/news_新聞/hk-discuss/2019/06/反送中-616大遊行-20190617003200_1aeb_large.jpg" alt="">
<figcaption>不少遊行人士高舉在周三當天衝突受傷的示威者圖片，譴責警方暴力清場。周滿鏗攝</figcaption>
</figure>

近60歲的陳女士梳起一個髻，穿著全身黑色，配搭平底鞋，站在等候出發的人群中。她任職會計文員，今天也是她第一次上街。首次出征的她做足準備，帶齊水、雨傘、毛巾上街，「我本身擔心嚟到會唔會好迫、好亂，但我嚟到又唔係喎，而家都幾安心。」她本來不算太關心時事，這次反修例的議題，她是從法律界發聲明反對，才開始留意事態發展。

上周百萬人白衣大遊行，陳女士沒有參與。百萬人上街後，政府即晚出聲明表示照樣二讀，令陳女士有感政府不重視民意。周三6.12當天她要上班，在電腦收看直播的她被激怒：「學生乜都冇，又冇放火又冇盛，點算係暴動？你已經驅散咗前面，啲人已經走咁濟，你使唔使咁呀？而且以前都冇話即時拘捕，而家個氣氛好恐怖。」

她說，對年輕人感到驕傲，同時又擔心：「年青人犧牲好多，又要畀人拉，可能自己又受傷。」對於林鄭的母親論，作為育有三子女的真母親，陳女士說：「如果你個仔喺度畀人打，你會唔會咁講？你講呢啲嘢，真係愧為一個母親。」

對於林鄭月娥，本來她對這個香港第一任女特首也有些許期望，「當時未係好了解佢，第一個女特首，幾威水喎，好似女性嘅光榮咁。」適逢林鄭的前任是民望低落的梁振英，對比之下，陳女士本來對林鄭的印象是「應該比梁振英好啲」。不過，兩年過去，今天的形勢已扭轉：「同CY比，佢衰啲，推我哋去死。」

<figure>
<img src="https://web.archive.org/web/20210712030331im_/https://www.hkcnews.com/news_新聞/hk-discuss/2019/06/反送中-616大遊行-銀髮族-20190617002519_2c8b_large.jpg" alt="">
<figcaption>基層長者，沒有在這場運動中缺席。周滿鏗攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712030331/https://www.hkcnews.com/aboutus/#subscribe)
