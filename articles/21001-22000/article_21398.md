---
title: "2019年潮流語——「」你老母！"
date: "2019-06-17"
author: "周日"
category: "眾說"
tags:
  - "警察"
  - "policeman"
  - "police"
  - "警方"
  - "林鄭下台"
  - "616大遊行"
url: "https://web.archive.org/web/20190618131649/https://www.hkcnews.com/article/21398/616%E5%A4%A7%E9%81%8A%E8%A1%8C-%E6%9E%97%E9%84%AD%E4%B8%8B%E5%8F%B0-%E8%AD%A6%E5%AF%9F-21398/2019%E5%B9%B4%E6%BD%AE%E6%B5%81%E8%AA%9E%E2%80%94%E2%80%94%E3%80%8C%E3%80%8D%E4%BD%A0%E8%80%81%E6%AF%8D%EF%BC%81"
original_url: "https://www.hkcnews.com/article/21398/616%E5%A4%A7%E9%81%8A%E8%A1%8C-%E6%9E%97%E9%84%AD%E4%B8%8B%E5%8F%B0-%E8%AD%A6%E5%AF%9F-21398/2019%E5%B9%B4%E6%BD%AE%E6%B5%81%E8%AA%9E%E2%80%94%E2%80%94%E3%80%8C%E3%80%8D%E4%BD%A0%E8%80%81%E6%AF%8D%EF%BC%81"
---

# 2019年潮流語——「」你老母！

昨天616遇到很多驚喜，這一代的年輕人創意令人讚歎。開始遊行的時候看見一個女仔舉起的標語是「初你老母」，心想粗口唔喺咁講噃？再諗一吓，原來喺回應林鄭所講提出修訂《逃犯條例》的初心冇錯。林鄭，咁香港人就真喺要初你老母咯！

跟住看見很多「暫你老母」、「緩你老母」、「警你老母」的標語。睇嚟林鄭必須下令盧偉聰搵出嗰個驅趕記者時話「記你老母！」的警員，因為呢句「你老母」一定比周潤發30年前講的「木（發一聲muk1）嘴」，和十多年前的「O嘴」，更流行，因為依家啲政府官員衰到唔恨。嚟句潮語值得頒發銀紫荊勛章。

唔信？連梁家傑都對林鄭昨天（16號）的道歉講：歉你老母！

<figure>
<img src="https://web.archive.org/web/20190618131649im_/https://www.hkcnews.com/news_新聞/hk-discuss/2019/06/616大遊行-送中暫緩-20190617004158_2245_large.jpg" alt="">
</figure>

嚟句潮語一定流行的其中一個原因是俗而不髒，比起警隊撐七警大會大嗌的：「X你老母」斯文得多啦。我哋大家都要多謝警務處長盧偉聰教導警隊，除了對手無寸鐵的市民發射催淚彈，噴催淚水，開槍和暴力毆打外，還提高咗警隊嘅語言水平，創造潮流語。

盧偉聰：你話「從來對記者最客氣、最有禮貌」，我哋話：客你老母、貌你老母！

講完潮語又講吓今次遊行令人感動之處。大會宣佈遊行人數200萬+1絕對可信，因為這次遊行多了很多相信是從來未試過遊行的市民，他們不懂得食飽，不懂帶扇替自己降溫和糖補充體力。一個女士由於血糖低抽筋，不停手震。

還有在維園未開步就有3個人暈倒，剛離開維園又有3個暈倒，搞到救護員疲於奔命。暈倒的其中一位是八十多歲的老伯伯，眉毛都白了仍然出來對政府表達不滿。

另外一個奇景是香港人素質之高絕對是全世界遊行人士之冠。警察時時講必須留翻一邊行車線俾緊急車輛使用。理論上喺啱嘅，不過香港人遊行就唔使。大概7點多八點行到循道衛理大廈附近，忽然有人大嗌：讓開！有白車！說時遲那時快，出谷紀以色列人過紅海的景象馬上重演，人潮像紅海的水一樣向兩旁迅速分開，讓出一條暢順的通道，白車一過了，人潮像海水一般把縫隙填滿。歎為觀止！

<figure>
<img src="https://web.archive.org/web/20190618131649im_/https://www.hkcnews.com/news_新聞/hk-discuss/2019/06/林鄭下台-616大遊行-撤回惡法-20190616195746_44d0_large.jpg" alt="">
<figcaption>夏慤道也出現「以色列人過紅海」讓救護車通過的畫面。周滿鏗攝</figcaption>
</figure>

今次遊行多了一樣意想不到的歡樂，當快要行到《大公報》門外聽見很多噓聲，原來大家對左派報紙咁討厭，其實當時屏幕是播緊大灣區嘅宣傳片，唔喺撐林鄭。當筆者所在的一批人行過《大公報》門前，忽然有三四個中年人大嗌：收皮！香港人就喺轉數快，跟住有人大嗌：大公報！然後遊行人士大聲回應：收皮！就咁樣在充滿喜慶的氣氛中行過該處。

世界上能夠煽惑兩百萬人和平上街怕且只有林鄭一個。如果仲有人話市民上街喺每個人收咗一千蚊，咁唔該用吓個生銹腦計一下；2百萬人每人一千蚊喺幾多錢？喺20億呀！鵪鶉！點派呀？

老實講，林鄭已經走上絕路，日日謙卑、日日道歉、日日流馬尿都冇用。阿茂會要個負資產咩？如果中央想平息呢件犯眾憎事件，只有正面回應市民的訴求：   
 **1.       撤回修訂《逃犯條例》直到2047年之後；**   
 **2.       保證林鄭下屆特首選舉冇佢份（如果佢提早返去湊仔可以）；**   
 **3.       取消612定性為暴動；**   
 **4.       停止追究612對抗暴力警察的市民；**   
 **5.       要林鄭親身面對市民鞠躬道歉；**   
 **6.       叫盧偉聰出來親自講612對手無寸鐵的市民做法喺自己卑鄙、喺無恥、喺下流、喺賤格嘅；**   
 **7.       將開槍，打人的警察抽出來一字排開向市民講：對唔住，我錯。**

最後，各位撐修例的建制派議員，請準備執包袱，因為年輕人都登記咗做選民，佢哋講明用選票將你哋踢走！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190618131649/https://www.hkcnews.com/aboutus/#subscribe)

---

![博客 | 周日](https://web.archive.org/web/20190618131649im_/https://www.hkcnews.com/uploads/avatars/abf6c58f-b393-4916-a9e9-5bd0cc101f41.png?636809778)

**博客 | 周日**

【周日・不是星期日】愛每事問，相信宇宙不是偶然形成、萬物不是偶然出現、事情不是偶然發生，一切「相」的背後必定有其真相。
