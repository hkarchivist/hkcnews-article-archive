---
title: "【引渡修例】網上號召到登報　聯署發起人冀激發市民周日上街"
date: "2019-06-06"
author: "記者吳婉英"
category: "眾聞"
tags:
  - "報紙"
  - "newspaper"
  - "逃犯條例"
  - "網上聯署"
url: "https://web.archive.org/web/20210712030104/https://www.hkcnews.com/article/21084/%E7%B6%B2%E4%B8%8A%E8%81%AF%E7%BD%B2-%E9%80%83%E7%8A%AF%E6%A2%9D%E4%BE%8B-%E5%A0%B1%E7%B4%99-21084/%E3%80%90%E5%BC%95%E6%B8%A1%E4%BF%AE%E4%BE%8B%E3%80%91%E7%B6%B2%E4%B8%8A%E8%99%9F%E5%8F%AC%E5%88%B0%E7%99%BB%E5%A0%B1-%E8%81%AF%E7%BD%B2%E7%99%BC%E8%B5%B7%E4%BA%BA%E5%86%80%E6%BF%80%E7%99%BC%E5%B8%82%E6%B0%91%E5%91%A8%E6%97%A5%E4%B8%8A%E8%A1%97"
original_url: "https://www.hkcnews.com/article/21084/%E7%B6%B2%E4%B8%8A%E8%81%AF%E7%BD%B2-%E9%80%83%E7%8A%AF%E6%A2%9D%E4%BE%8B-%E5%A0%B1%E7%B4%99-21084/%E3%80%90%E5%BC%95%E6%B8%A1%E4%BF%AE%E4%BE%8B%E3%80%91%E7%B6%B2%E4%B8%8A%E8%99%9F%E5%8F%AC%E5%88%B0%E7%99%BB%E5%A0%B1-%E8%81%AF%E7%BD%B2%E7%99%BC%E8%B5%B7%E4%BA%BA%E5%86%80%E6%BF%80%E7%99%BC%E5%B8%82%E6%B0%91%E5%91%A8%E6%97%A5%E4%B8%8A%E8%A1%97"
---

# 【引渡修例】網上號召到登報　聯署發起人冀激發市民周日上街

學界、業界、宗教界等發起反對修例《逃犯條例》的網上聯署，上周起連日在facebook「洗版」。這些聯署近日擴展至報章。眾新聞訪問兩名有份發起聯署及促成登報的人，他們均表示透過登報「做多啲」、「行多步」，擴闊宣揚反修例訊息的接觸面，鼓勵更多人在周日（6月9日）上街。

<figure>
<img src="https://web.archive.org/web/20210712030104im_/https://www.hkcnews.com/news_新聞/hk-discuss/2019/06/網上聯署-逃犯條例-20190606231321_2432_large.jpg" alt="">
<figcaption>學界反對修訂《逃犯條例》聯署，從facebook擴展至報章。眾新聞製圖</figcaption>
</figure>

本周二（4日）的《明報》頭版，是來自學界185間中學、超過12萬校友師生的聯署。廣告以黑底、「反送中」白字，配以列成「6」、「9」數字的紅色手銬圖像，並有「反送中　抗惡法　六月九　齊上街」字句，廣告下半部分羅列出185個學界聯署的標題。

早前發起 [循道中學校友師生網上聯署](https://web.archive.org/web/20210712030104/https://docs.google.com/forms/d/e/1FAIpQLSffsExZ4kOBa0jv8qIpNJ8ldz1ZOkssAwmJ1JBGMFzk-xY5eQ/viewform) 的建築、測量、都市規劃及園境界選委、城市規劃師林芷筠，有份促成這次聯校登報。她接受眾新聞查詢時指，聯校登報一事自5月底開始醞釀，「有一啲學校（聯署）發起人講起，都係一個連吓連吓嘅狀況，有啲校友無論聯唔聯校都諗住自己登（報）㗎喇，不如一齊啦。」她續指，最初幾日講聯校登報，僅得三、四十間中學，「跟住真係落實成事喇，就大家幫手搵（其他學校的聯署發起人），因為（他們）都四散，雖然網上可以搜集到唔同學校聯署個link，但係有啲係你知道個（發起）人，有啲冇特別寫個聯絡方法，email、電話、facebook都冇，有啲可能聯絡佢有困難，所以成個過程係連吓連吓搵到，夾埋一齊簽啦，（其他）連唔到都冇辦法，努力到最後有185間肯參與。」

林芷筠表示，有些聯署發起人會較積極幫手做聯校登報的聯絡及籌備工作，但這群參與登報的人，可謂沒有一個主的發起人或指揮者。她坦言，最初覺得如果有100間學校聯名登報已經「好有聲勢」，「最後多到185間，都係surprised嘅。」

被問到為何選擇在《明報》落廣告，林芷筠解釋，主要考慮包括《明報》有較多學校訂閱，他們的訊息較能傳入學校，「我哋都覺得有個渠道，俾多啲在學嘅學生可以知道件事，或者見到自己學校有參與聯校聯署，會激起佢哋更加關心呢件事。」至於在六四30周年刊登，她說只是碰巧，「總之想喺呢個星期、6月9日大遊行前推動氣氛，但報章頭版有嘅期不多。」

林芷筠未有透露頭版廣告所需金額，僅指「都係幾大筆（錢）」，惟過百間中學校友學生集腋成裘，平均金額仍可負擔，「點樣籌（錢）法都係學校（聯署）發起人自己去諗，有啲自己扲荷包，有啲向校友籌，有啲透過聯署，有（聯署者）電郵，咁透過電郵通知各位眾籌。人愈多、參與學校愈多，平均需要負擔嘅錢就愈低。一開始諗到要好大筆，之後其實都好affordable……有啲學校發起人係學生，我哋未必話咁苛刻，一定要集幾多，大家互相信任，冇特別追究你多啲、我少啲。大家都係呢個出發點。」

林芷筠坦言，涉及那麼多人的聯署，今次一同走出來，她感到開心。「雖然聯署（登報）得一日，我覺得可能都係一剎那，過咗下個禮拜啲人都唔記得，但算係一個開始。有人喺呢個過程中參與，會唔會激發起佢再諗去做多啲呢？」

<figure>
<img src="https://web.archive.org/web/20210712030104im_/https://www.hkcnews.com/news_新聞/hk-discuss/2019/06/林芷筠-20190606231333_213d_large.png" alt="">
<figcaption>林芷筠是本土研究社成員，積極就土地、城市發展議題發聲。資料圖片</figcaption>
</figure>

林芷筠與另外14人，包括10名校友及4名在校學生，上周初受其他學校的網上聯署觸發，開始組織母校、循道中學的聯署。她表示，15名發起人最初不是全部都互相認識，「大家都係網上傾吓傾吓、搵吓搵吓，又撞番啲校友，有啲本身唔識嘅（校友），都諗住（發起）聯署，咁就一齊啦。」

聯署聲明提到，循道中學作為香港第一間設立民選學生會的學校，「民主、自由此等核心價值，在母校薰陶下扎紮根予我們的心中。我等舊生、學生之中亦不乏積極參與社會大小事務的成員，此修例將會直接威脅其人身安全，隨時面臨被引渡至中國的厄運。」截至周三（5日）晚，已有636人參與聯署，當中包括18名現職或前教職員、145名在學學生具名聯署。林芷筠認為，學校及辦學團體對學生就政治議題表態應該比較開放，「作為比較早有民選學生會、有民主意識，俾學生當權，我哋都相信循中或者循道衛理教會個思想都比較開放啲，我哋都相信校方唔會好大干預，我見啲學生都樂意開名聯署或者做發起人。」

林芷筠近日亦與數名校友在facebook開event，召集校友師生一同參與周日的遊行。「相比好多百年歷史嘅傳統名校，我哋未必有好強嘅bonding。（循道中學1958年創立，有61年歷史。）但我覺得係試吓囉，一個機會，或者有人會因為咁樣而遊行，或者有人因為呢個連繫而好似有伴咁樣，唔使一支公自己去，而係有伴可以去。」

<figure>
<img src="https://web.archive.org/web/20210712030104im_/https://www.hkcnews.com/news_新聞/hk-discuss/2019/06/逃犯條例-學界反送中聯署-20190606231245_18c9_large.jpg" alt="">
<figcaption>保良局李城璧中學校友、學生反對修訂惡法《逃犯條例》聯署聲明，今日佔據了《蘋果日報》內頁全版。</figcaption>
</figure>

今天（6日）《蘋果日報》有3頁全版廣告，分別來自 [保良局李城璧中學](https://web.archive.org/web/20210712030104/https://docs.google.com/forms/d/e/1FAIpQLSdpEsEiGlsCJ63q5wRT8Tr_hOLYG0NJmfKJrfpp_tlBkcqvDw/viewform) 、 [聖公會林護紀念中學校](https://web.archive.org/web/20210712030104/https://docs.google.com/forms/d/e/1FAIpQLScyJA6CZW91DlJvj4w0_PH4ujcGwivJpxyttjeVW2LFAD6VQg/viewform ) 友師生，以及 [路德宗信徒](https://web.archive.org/web/20210712030104/https://docs.google.com/forms/d/e/1FAIpQLSd8S65zUWndO3Qd3lmi5D2RvsXRcuSaIHToGNb31NRyFx18zQ/viewform ) 的反修例聯署。

保良局李城璧中學的聯署由10名校友發起，他們的畢業年份由1995年至2016年畢業不等，其中，負責應對查詢的發起人是工黨社區幹事趙恩來。他向眾新聞透露，該聯署是1995年畢業發起人、「大師兄」郭志傑最先提出，他們考慮到中學聯署難似大學聯署般一呼百應，遂嘗試找不同屆別的校友一同發起聯署，以便號召不同屆別的校友參與，「中學（校友）個pool唔係好多，6、7年先大約有1,000個學生。我哋母校1982年先創立，計番條數應該有舊生5,000人左右。」他們上周製作Google form，上周三、四正式發布，至今有708人次聯署。趙恩來形容，校友的反應比想像中好。

趙恩來表示，早在商討發起聯署時，已有在聯署以外「行多一步」的想法，遂想到登報，「可唔可以將成件事（傳播）去到唔係讀呢間學校嘅人，令佢哋都關注？登報紙起碼大家揭報紙時都會睇到。睇到之後，會唔會有啲人唔諗住去遊行嘅，或者我哋接觸唔到嘅校友，都想去join呢個遊行？同埋呢個都係一個表態嘅方法。」

他們在設計聯署Google form時，加入「假如聯署聲明登報，請問是否同意把名字和畢業年份刊登於報章廣告上？」、「如決定登報，是否願意參與眾籌？」趙恩來指，結果聯署校友大多回覆願意登報，不少亦願意夾錢，他們於是根據願意參與眾籌者填報的電話、電郵逐一聯絡，「話一人夾百零二百蚊去登報。好快，我諗兩、三日就已經達標，已經可以做到（登報）呢樣嘢。」他透露，最終有百多名校友出錢，各人捐款額不等，有多達數千元，也有十元八塊，「有啲同學仔夾十蚊、廿蚊，都願意攞出嚟，我哋無任歡迎。」

趙恩來指，他們原本計劃登四份一版廣告，結果校友踴躍捐款，夠錢落全版廣告。至於登在《蘋果日報》的原因，他直言：「純粹因為《蘋果》有版位，個價錢比較合理，同埋個發行量大啲。」趙恩來表示，登報後收到一些正面的回應，也有人組織校友周日上街遊行，並正製作寫有校名的旗幟。

#### 眾新聞自5月30日起搜集網上聯署，每日統計簽名數字，製作成 [「反引渡修例聯署合集」](https://web.archive.org/web/20210712030104/https://bit.ly/2JYghFf) 互動專題。截至6月5日晚上8時，合集收錄342項聯署的數據，總簽名人次高達25萬；當中有259項為中學師生、校友及家長的聯署，簽名人次為17萬。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712030104/https://www.hkcnews.com/aboutus/#subscribe)
