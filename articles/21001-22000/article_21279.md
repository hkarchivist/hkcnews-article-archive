---
title: "「後傘運世代」佔領初體驗　沒抑鬱沒包袱　沒被擊退"
date: "2019-06-14"
last_updated: "2019-06-14 21:40:56"
author: "記者吳婉英"
category: "眾聞"
tags:
  - "反送中"
  - "後傘運世代"
  - "90後"
url: "https://web.archive.org/web/20190615024829/https://www.hkcnews.com/article/21279/%E5%8F%8D%E9%80%81%E4%B8%AD-%E5%BE%8C%E5%82%98%E9%81%8B%E4%B8%96%E4%BB%A3-90%E5%BE%8C-21315/%E3%80%8C%E5%BE%8C%E5%82%98%E9%81%8B%E4%B8%96%E4%BB%A3%E3%80%8D%E4%BD%94%E9%A0%98%E5%88%9D%E9%AB%94%E9%A9%97-%E6%B2%92%E6%8A%91%E9%AC%B1%E6%B2%92%E5%8C%85%E8%A2%B1-%E6%B2%92%E8%A2%AB%E6%93%8A%E9%80%80-"
original_url: "https://www.hkcnews.com/article/21279/%E5%8F%8D%E9%80%81%E4%B8%AD-%E5%BE%8C%E5%82%98%E9%81%8B%E4%B8%96%E4%BB%A3-90%E5%BE%8C-21315/%E3%80%8C%E5%BE%8C%E5%82%98%E9%81%8B%E4%B8%96%E4%BB%A3%E3%80%8D%E4%BD%94%E9%A0%98%E5%88%9D%E9%AB%94%E9%A9%97-%E6%B2%92%E6%8A%91%E9%AC%B1%E6%B2%92%E5%8C%85%E8%A2%B1-%E6%B2%92%E8%A2%AB%E6%93%8A%E9%80%80-"
---

# 「後傘運世代」佔領初體驗　沒抑鬱沒包袱　沒被擊退

如果「三年一代溝」，那麼，「90後」這個橫跨10年的標籤，便包含多於3個代溝。「90頭」的記者，遇著「90尾」受訪者，彼此對佔領的感受大不同。

「90頭」快將30歲，是經歷過2014年持續79日佔領的一代，受過挫折，難免失落。過去5年的社會運動，曾經看不到出路在何處。「90尾」20歲出頭，傘運時才是中學生，沒有「躬逢其迎」一場重要本土抗爭運動。

「90尾」成長的青春歲月，見證著傘後我城的衰落，但因為5年前缺席，沒有心懷傘後的抑鬱與包袱，能在2019年6月12日，於沉重的金鐘輕身上陣，成為新一波抗爭新力軍，沒有被彈頭和煙霧擊退。

時代，選上了另一批人。

<figure>
<img src="https://web.archive.org/web/20190615024829im_/https://www.hkcnews.com/news_新聞/hk-discuss/2019/06/逃犯條例-添馬公園-20190614010542_2da2_large.jpg" alt="">
<figcaption>上百名戴著口罩的青年男女，在6.12佔領清場翌日，回到添馬公園，靜候一切捲土重來的機會。吳婉英攝</figcaption>
</figure>

6月12日周三，金鐘爆發反送中佔領，青年被警方以前所未有的武力鎮壓，期間施放約150枚催淚彈、20發布袋彈及數發橡膠子彈，至周四凌晨全面清場，11人被捕，部分人被指涉暴動罪。

記者周四中午回到6.12「戰場」附近的添馬公園，已見上百名戴著口罩的青年男女聚集，排排坐在草地旁的石壆，或獨自按手機，或成群談天說地。大批警員沿路巡邏，以及在多個出入口位置站崗。

<figure>
<img src="https://web.archive.org/web/20190615024829im_/https://www.hkcnews.com/news_新聞/hk-discuss/2019/06/警察-添馬公園-20190614010600_a870_large.jpg" alt="">
<figcaption>大批警員周四在添馬公園巡邏。吳婉英攝</figcaption>
</figure>

20歲出頭的90後飲食業打工仔Tim（化名），單獨坐在石壆，望著「門常開」，看似心不在焉。周三早上8時到下午3時許，他幾乎都在公園對出的龍和道，幫手搬物資設路障。那是他的社會運動初體驗。

記者都是90後，問Tim對5年前雨傘運動的認知，他回答說，那時他就讀中學，也算是知道雨傘運動，「但冇對政治咁大關注。其實都係（雨傘運動）完咗、有啲事發生之後先知，都係（旺角）暴動（抗爭者）坐監之後先知道，起因嗰啲就完全冇留意。」Tim表示，對梁天琦等抗爭者最有感覺，「重判喎，根本係亂判喎。」至於審訊詳情，他未有深究，「判咗咁多年（監禁），就係個結果，你唔使知個（審訊）過程。因為好小嘅事，判咗個大罪俾佢，就係咁簡單。」

沒有經過雨傘運動的洗禮，但傘後的抗爭、政府的打壓，一點一滴，累積在Tim的心頭。記者問他如何看待梁天琦的暴動罪，他隨即拉回6.12抗爭，「以前啲事冇點衡量過，今次呢件事真係太過份。譬如今次，嗱，雖然我唔鼓勵暴力，其實（即使）今次掟磚、放火，都唔係違背良心嘅事，係捍衛緊香港㗎嘛，維護番本來有嘅地方，唔俾外界侵蝕，純粹係自衛、捍衛嘅方法。」這一次，Tim首次走上街頭。

《逃犯條例》與Tim這個「90尾」何干？如何觸動他加入抗爭？Tim說，網上有好多資訊，講解修例如何影響到普通市民，令他們有機會被移交到大陸，而最直接影響到的是香港的國際地位，「外資會撤走、物價受影響……到時真係不堪設想。」但香港的國際地位仍不切身，他出來要捍衛什麼？「好簡單，講緊自由。香港最發達係咩？新聞自由、法治、人權，各方面，都係以前《基本法》定落嚟嘅嘢，係對市民最有利，你（政府）而家全部顛覆晒啲法律，『一國兩制』都冇作用，回歸50年（不變），全部都冇兌現過。」

沒有「傘後抑鬱」的社運新鮮人，對於抗爭與否，只考慮最純粹的：應該或不應該。過去5年，他看似不問世事，但原來傘運後政府打壓造成的社會低潮，都記在心中，如今送中條例令他們忍無可忍大爆發。

<figure>
<img src="https://web.archive.org/web/20190615024829im_/https://www.hkcnews.com/news_新聞/hk-discuss/2019/06/龍和道-逃犯條例-反送中-20190614012533_1ebf_large.jpg" alt="">
<figcaption>Tim 6.12在龍和道幫手搬物資、設路障。吳婉英攝</figcaption>
</figure>

Tim表示，在6.12佔領中，他只是幫手搬物資，綁鐵馬的工作由前線負責。各人一來就識埋位分工，「因為前線嗰啲做足晒資料搜集。」點做？「我唔清楚呀，梗係清楚先做前線，好似我呢啲唔清楚，咪睇吓有咩可以幫手囉。」 Tim承認，他在龍和道幫手，不全是臨場的決定，「有資訊嘅。」至於資訊來源，是Telegram抑或連登，他答得含糊：「各方面（都有）啦。」

做了大半天抗爭者，Tim最大的感覺是「香港人好團結」，「真係好難忘、好激動。周三添美道發生衝突嗰時，我哋龍和道成班嗌『加油』。」Tim坦言，他的位置未能清楚見到添美道的情況，但目睹被擊退過又再向前的示威人群，「前面有人見到發生咩事，佢哋完全冇退縮過，咁退到幾時，（前方）就有人指揮住，唔好散晒成個防線。」當日下午3、4時左右，警方在添美道、龍和道一帶施放催淚彈，Tim無法倖免，「催淚彈係硬食㗎，全部（臉）紅晒、喊晒，又咳咁樣，所以咪話好唔人道囉。」他形容，那時示威者開始潰散，「後來（傳）有水炮車夾擊，有一半市民都離開，包括我。」他續指，他多次食催淚彈，走避時與原本一同參與示威的朋友失散，但身邊的人均願意照顧他，「成件事好熱血，（示威者）真係好團結。」

<figure>
<img src="https://web.archive.org/web/20190615024829im_/https://www.hkcnews.com/news_新聞/hk-discuss/2019/06/民眾-包圍立法會-逃犯條例-20190613020828_24ee_large.jpg" alt="">
<figcaption>Tim在6.12硬食多枚催淚彈後，下午撤離現場。資料圖片</figcaption>
</figure>

初次上街就受催淚彈摧殘，這名「90尾」可曾後悔？Tim堅定地說：「冇後悔過。驚就固然驚，但都要企出嚟㗎。」日後是否仍會參與抗爭？「呢個唔係你嘅成就，你唔需要紀錄你去過幾多次抗爭。你對住一個咁無能嘅政府，你有自己嘅思考，你覺得呢件事唔啱，你就會走出嚟。」

Tim有感6.12示威「目的未達到」，他遂於翌日再回來。由於他的工作屬兼職性質，連續兩日不上班問題不大，「政府搞到咁大件事，（我）出嚟出分一力。」被問抗爭如何推進，他直言：「我都唔清楚。」Tim一心想著，只要人在現場，一旦有事發生，他可隨時支援。

<figure>
<img src="https://web.archive.org/web/20190615024829im_/https://www.hkcnews.com/news_新聞/hk-discuss/2019/06/添馬公園-20190614010505_5532_large.jpg" alt="">
<figcaption>清場翌日的添馬公園，口罩青年與警員分庭抗禮。吳婉英攝</figcaption>
</figure>

記者在添馬公園遇到另一名「90尾」，他在草地上游走，沒有坐下來。John（化名）是6.12添美道急救站人員。他開宗明義說，急救員是中立的，他非示威者，站於人道立場，凡見到傷者，不論立場，都會施救。

6.12佔領的一切，都是John始料不及的。「我本身係個教徙，本來諗住參加喺政總舉行嘅晨禱會。」John亦是護士學生，剛好身上帶有小量急救物資，當日經過添美道急救站，留意到急救站似乎有需要，「我諗住將我身上嘅（急救物資）俾佢哋用。我俾佢哋嘅時候，佢哋話，咦，你都係急救㗎？一齊留低幫手啦。」

<figure>
<img src="https://web.archive.org/web/20190615024829im_/https://www.hkcnews.com/news_新聞/hk-discuss/2019/06/逃犯條例-金鐘-急救-20190614012310_101f_large.jpg" alt="">
<figcaption>急救員在手臂、頭盔上標示紅色十字。資料圖片</figcaption>
</figure>

2014年佔中時，John在中學參與罷課，沒有到金鐘現場。在一場大型佔領中可能面對的危險，他沒有切身體驗。何況6.12當天他本來就沒有打算參與任何示威活動，因此頭盔、眼罩、口罩等保護裝置，他身上一律沒有。在槍林彈雨中做一日急救員，John反覆說著：「好震驚。」

震驚，是因為先目睹早上的平靜，「你見到有咁多香港人喺度，我諗都有幾萬喺度，咁多人好團結咁樣去拍掌、嗌口號，或者好團結咁做同一樣嘢，其實個畫面係好感動，因為你完全唔會想像到，香港人會咁團結。由朝早去到3、4點，中間雖然都有零星衝突，但基本都係好和平咁進行。」

<figure>
<img src="https://web.archive.org/web/20190615024829im_/https://www.hkcnews.com/news_新聞/hk-discuss/2019/06/逃犯條例-20190613195010_2c53_large.jpg" alt="">
<figcaption>John形容，早上佔領區非常和平。資料圖片</figcaption>
</figure>

到下午3、4點，形勢大變，John說：「警方、防暴警察就上去添美道天橋個位置，我諗係有小隊去做緊佢哋個部署，之後慢慢僵持，過咗段時間，佢哋就開始放催淚彈，放催淚彈係放得好誇張嘅，不停放。最誇張、最唔合理係嘅，我作為急救人員，見到（警方）對住人群中間放。我哋嘅認知係，催淚彈應該放喺空曠嘅地方，等風吹散啲煙，去做到催淚嘅效果……催淚彈（產生）作用嘅時候，個彈係好熱㗎嘛，我相信中彈嘅人會灼傷，亦都係好危險嘅事。」

「我當時見到所謂嘅示威者，不停去走避，同埋急救人員不斷用生理鹽水人紓緩佢哋嘅唔舒服。我覺得作為急救員，無論我立場係乜嘢都好，警察對於一班市民咁樣做，甚至有新聞話開咗槍，射中其中一位男士嘅眼睛，我覺得件事好暴力、好震撼，你唔會想相信一個政府、一個執法機關，會咁樣對待同自己同一個地方出世嘅人民。」

John憶述，添美道急救站位置較後，一般不受零星的衝突影響，惟催淚彈避無可避。他估計，警方計算過風向才放催淚彈，催淚彈落地後迅速擴散，附近人群幾乎無一倖免，「所以點解我話香港人好團結，就係我哋呢啲咩裝備都冇嘅人，佢哋都預備咗好多spare物資，有頭盔，又有眼鏡，唔好話眼罩，係實驗室眼鏡。我就戴住副實驗室眼鏡，同個口罩，然後拎住支生理鹽水，係佢哋準備俾我哋（急救站人員）嘅，我就衝埋去問吓有冇人需要（用生理鹽水沖洗眼鼻）。所以團結個位在於，即使你本身冇裝備，佢哋都會take care你。」

<figure>
<img src="https://web.archive.org/web/20190615024829im_/https://www.hkcnews.com/news_新聞/hk-discuss/2019/06/包圍立法會-反送中-20190612232150_1767_large.jpg" alt="">
<figcaption>警方向人群施放催淚彈的畫面，令John感到震驚。資料圖片</figcaption>
</figure>

警方施放催淚彈的安排，令John震怒，「你（警方）應該知道（示威人群中）有中立嘅人，我真係唔相信過咗成朝，佢哋都唔知裡面有中立嘅人、中立嘅急救站，所以佢哋係明知，都唔理喇，照攻擊、趕埋呢啲人。」John補充指，當時急救站大約6、7名人員。被催淚彈驅散後，他隨示威人群流動，「喺（示威）隊伍入面，有需要嘅時候，就會做救護角色。」

「真係好震驚㗎，冇辦法相信差人用咁唔對等嘅武力。講得好聽就係上頭有order，你要服從、要去做，但係好多時候，我哋喺啲片段見到，唔係完全咁樣，例如我喺一段網上片段見到，喺某一個附近商場，示威者避咗入去，差人某一個小隊就喺門口出言侮辱，講啲難聽嘅說話，發洩佢自己嘅憤怒。我哋亦都見到，佢哋做驅散行動時，放催淚彈個模式、情況，好明顯見到係over咗，亦都唔係正常水平咁去用合適武力。」

John坦言，雨傘運動期間，他雖然沒有親身到現場，但透過不同的傳媒報道，他接收到很多訊息。「當時開始，我諗大家都有共識，個社會對於警察嘅一種批評，覺得警察用過量武力，個警權過大啦，我就開始成日留意社會上有關呢方面嘅消息。我覺得今次（示威者）比雨傘更加團結，所有嘢安排得好咗；警察則比以前更激進、更暴力。」

初次見識佔領區內的美好與醜惡，John 未被擊退，翌日早上再到現場。「昨日本身個秩序都良好，都整齊有序，係被驅趕之後，因為走避不及，一定係顧咗自己條命先，所以亦都有好多物資、好多垃圾留喺現場地下，所以我今日同一班朋友過嚟，就自發諗住清垃圾。我哋過到嚟都話，唔使（我哋）啦，啲人都執晒（垃圾）喇。」

<figure>
<img src="https://web.archive.org/web/20190615024829im_/https://www.hkcnews.com/news_新聞/hk-discuss/2019/06/添馬公園-垃圾分類-20190614010518_820c_large.jpg" alt="">
<figcaption>多名後生仔女周四自發到添馬公園執垃圾，其中一人向記者表示：「（垃圾）都係我哋帶嚟嘅，所以我哋自己執番。」吳婉英攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190615024829/https://www.hkcnews.com/aboutus/#subscribe)
