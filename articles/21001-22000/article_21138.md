---
title: "撐拐杖坐輪椅 　長者為下一代上街：你要我死，我都要你嘥一粒子彈"
date: "2019-06-09"
author: "記者鄭靖而"
category: "眾聞"
tags:
  - "反引渡修例遊行"
  - "反送中"
  - "6月9日反送中大遊行"
url: "https://web.archive.org/web/20210703084331/https://www.hkcnews.com/article/21138/6%E6%9C%889%E6%97%A5%E5%8F%8D%E9%80%81%E4%B8%AD%E5%A4%A7%E9%81%8A%E8%A1%8C-%E5%8F%8D%E9%80%81%E4%B8%AD-%E5%8F%8D%E5%BC%95%E6%B8%A1%E4%BF%AE%E4%BE%8B%E9%81%8A%E8%A1%8C-21138/%E6%92%90%E6%8B%90%E6%9D%96%E5%9D%90%E8%BC%AA%E6%A4%85-%E9%95%B7%E8%80%85%E7%82%BA%E4%B8%8B%E4%B8%80%E4%BB%A3%E4%B8%8A%E8%A1%97%EF%BC%9A%E4%BD%A0%E8%A6%81%E6%88%91%E6%AD%BB%EF%BC%8C%E6%88%91%E9%83%BD%E8%A6%81%E4%BD%A0%E5%98%A5%E4%B8%80%E7%B2%92%E5%AD%90%E5%BD%88"
original_url: "https://www.hkcnews.com/article/21138/6%E6%9C%889%E6%97%A5%E5%8F%8D%E9%80%81%E4%B8%AD%E5%A4%A7%E9%81%8A%E8%A1%8C-%E5%8F%8D%E9%80%81%E4%B8%AD-%E5%8F%8D%E5%BC%95%E6%B8%A1%E4%BF%AE%E4%BE%8B%E9%81%8A%E8%A1%8C-21138/%E6%92%90%E6%8B%90%E6%9D%96%E5%9D%90%E8%BC%AA%E6%A4%85-%E9%95%B7%E8%80%85%E7%82%BA%E4%B8%8B%E4%B8%80%E4%BB%A3%E4%B8%8A%E8%A1%97%EF%BC%9A%E4%BD%A0%E8%A6%81%E6%88%91%E6%AD%BB%EF%BC%8C%E6%88%91%E9%83%BD%E8%A6%81%E4%BD%A0%E5%98%A5%E4%B8%80%E7%B2%92%E5%AD%90%E5%BD%88"
---

# 撐拐杖坐輪椅 　長者為下一代上街：你要我死，我都要你嘥一粒子彈

2019年6月9日，香港街頭出現過百萬人潮。眾人在烈日下，揮灑一個下午的汗水，揮動手上的旗幟，怒吼「反送中」，以腳步表示對修例、對政府的不滿。有份締造香港歷史一頁的，有年過花甲的長者。他們有的要撐拐杖、有的坐輪椅，也無懼步履艱難，選擇為香港走出來。

<figure>
<img src="https://web.archive.org/web/20210703084331im_/https://www.hkcnews.com/news_新聞/hk-discuss/2019/06/6月9日反送中大遊行-20190609231923_dcc6_large.jpg" alt="">
<figcaption>吳先生說：「如果第日你啲子孫問你有冇出嚟爭取過，咁我哋第日可以同佢講，我哋有爭取過。」鄭靖而攝</figcaption>
</figure>

「如果唔出嚟，下一代第日點呀？我哋呢班人都6、70歲，冇咩所謂喇，不過要為咗下一代。」66歲的吳先生是潮洲人，80年代偷渡來港，至今40年。在內地期間，他見識過內地政策如何壓迫人民，「以前你養10隻鵝以上，都叫你走資派，全部沒收。」因為對內地政府沒有信心，當時他才甘願冒生命危險，由對岸游到香港。

吳先生反對修例：「如果咁樣整，已經係叫做大陸接手咗香港，唔使等到2047。佢可以直接嚟香港捉人，就算佢話唔用政治理由捉你，佢都可以屈你其他罪。」

吳先生是社運常客，六四七一去過不少次，傘運亦有參與。03年七一大遊行，他也是50萬人之一。當年的50萬人，成功阻止23條立法，這個結果今天有可能重現嗎？吳先生認為，今次即使再多人出來，修例亦很大機會通過。他說，對比起10多年前，03年中央對香港事務的插手，不及現在如此明目張膽：「以前都係暗中，而家直程擺到明插手，佢咩都唔使避忌，可以話點樣就點樣。」即使如此，他也選擇走出來，「盡下人事，就算冇咩意義都會做，表吓態。」

如果今次百萬人上街，亦無法推倒惡法，香港人會死心嗎？吳先生肯定地說：「唔會。佔中我哋都死心過，而家啲人又跑番出嚟。」傘運期間他也不時到佔領區參與，過後亦有領教過那種無力感，不過他說：「但係都係要做。如果第日你啲子孫問你有冇出嚟爭取過，咁我哋第日可以同佢講，我哋有爭取過。」

<figure>
<img src="https://web.archive.org/web/20210703084331im_/https://www.hkcnews.com/news_新聞/hk-discuss/2019/06/6月9日反送中大遊行-20190609231843_31e3_large.jpg" alt="">
<figcaption>貫叔要撐著拐杖遊行，走路時仍感到痛，不過他說，即使是坐著輪椅也會走出來。鄭靖而攝</figcaption>
</figure>

67歲的貫叔也說，今次出來，是因為擔心下一代，「我哋呢代要為你哋行出嚟。如果唔係，你哋下一代點搞？」

同樣屬遊行常客的貫叔，用環保袋裝著一張摺凳，揹在肩上；纏著繃帶的右手撐著拐杖——任職清潔工的他2年前在清洗水缸時，從4米高跌落地下，跌斷右腳，右腳留下手術時的長長疤痕，至今走路仍會感到痛。他的右手因長期撐著拐杖而關節痛，要綁著繃帶。受傷過後，他第一次再度參與遊行，「我就算坐輪椅都會出嚟。」

貫叔80年代在內地設廠，見識過內地的法律如何危險：「朋友間廠個廠長突然畀公安拉咗，話佢炒賣，坐咗3年幾。」、「佢隨時可以安個罪俾你。」他擔心，條例一旦通過，外資會撤走，「咁後生仔可以做咩呢？到時個個移民走，淨番走唔到嗰啲，香港就變廢城。」他形容，今次的修例是「戲肉」：「佢嘅魔爪已經伸咗落嚟，控制你香港。」

貫叔也有感條例最終會通過，那為何仍要走出來？「因為香港係唯一仲可以行出嚟嘅地方，如果你喺大陸，你要遊行，佢軍警仲多過人民，你出都出唔到。新疆（集中營）啲人邊有得出嚟講？趁我哋仲有得講就講。」

八九民運後，不少人移民離港，貫叔的爸爸是其中之一，1949年從上海來港，40年後再移民離開。貫叔當時問不懂英文的爸爸，為何要移民；爸爸說，因為怕共產黨。事隔30年，共產黨威脅的陰霾仍陰魂不散，甚至更濃密：他的小女兒已移民德國，貫叔還著記者：「有路都快啲走」。不過他說自己不會走，笑說：「我要喺度睇住共產黨點死。」

貫叔在內地的廠房，在2000年因內地訂立諸多條例、薪金上升，失敗收場。他由管理百多個工人的老闆，變為打工仔，做過保安、清潔，由高到低，他沒有一蹶不振，照樣走過來。「我哋香港人好叻，跌咗落嚟都唔放棄。好似香港咁，今日大家都唔會喺室內嘆冷氣打牌，選擇走出來。」

<figure>
<img src="https://web.archive.org/web/20210703084331im_/https://www.hkcnews.com/news_新聞/hk-discuss/2019/06/6月9日反送中大遊行-20190609231910_1710_large.jpg" alt="">
<figcaption>坐著電動輪椅的周小姐，在足球場一旁等候出發。鄭靖而攝</figcaption>
</figure>

61歲的周小姐，20年前因意外導致下半身癱瘓，這天坐著電動輪椅，在足球場一旁等候出發。同樣因為八九民運，周小姐決定把子女送到外國，終在回歸初期把子女送出國，「我已經盡力要將佢哋送出去，而家佢要逼到我哋，（子女）返嚟探我哋都可能有事喎。」

六四的記憶仍深刻地印在她腦海中，那種迫在眉睫的危險，今天再度勾起，「因為佢可以引渡你返大陸，你見到內地劉曉波、林榮基嗰啲經歷，真係好恐怖，呢條法例實在欺人太甚。」

周小姐同樣覺得，成功推倒修例的機會不大，不過她說：「你要我死，我都要你嘥一粒子彈。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210703084331/https://www.hkcnews.com/aboutus/#subscribe)
