---
title: "遊行後幾點總結"
date: "2019-06-11"
last_updated: "2019-06-19 04:10:55"
author: "假才子"
category: "眾說"
tags:
  - "6月9日反送中大遊行"
url: "https://web.archive.org/web/20210712030146/https://www.hkcnews.com/article/21184/6%E6%9C%889%E6%97%A5%E5%8F%8D%E9%80%81%E4%B8%AD%E5%A4%A7%E9%81%8A%E8%A1%8C-21184/%E9%81%8A%E8%A1%8C%E5%BE%8C%E5%B9%BE%E9%BB%9E%E7%B8%BD%E7%B5%90"
original_url: "https://www.hkcnews.com/article/21184/6%E6%9C%889%E6%97%A5%E5%8F%8D%E9%80%81%E4%B8%AD%E5%A4%A7%E9%81%8A%E8%A1%8C-21184/%E9%81%8A%E8%A1%8C%E5%BE%8C%E5%B9%BE%E9%BB%9E%E7%B8%BD%E7%B5%90"
---

# 遊行後幾點總結

1. 經濟好都百萬人上街

政治黑暗、群魔亂舞，港人比03年更憤怒。講民生，依家係樓價高、街擠擁、服務排長龍，但比起03沙士+經濟衰退+高失業率，都算好過了。所以今次市民出嚟， 完完全全就係因為政治黑暗、群魔亂舞，香港不再是香港：

自大狂，咩反對聲都話廢話、無聊、waste time 的特首

經營劏房同派錢都派唔掂的財政司

帶頭犯法的律政司

勾結黑幫、屌市民老母、見市民就扑的警隊

口講愛國但揸外國護照的保皇黨

莫須有DQ民選議員 (和候選人)

追殺學生不遺餘力的大學高層

大陸有宗教自由都up得出的教會

擺明公開干預香港自治的中聯辦

奪字就係暴力的超強邏輯法官

仲有無數例子，you name it。總之，成個政治同社會已經搞彎晒，香港不是香， 今次仲要擺明強姦，真係士可忍孰不可忍，經濟好壞已經唔關事， 百萬人上街。

2. 行動升級不一定等於暴力

但結果，半夜十二點未到就政府加成堆親中派發聲明歸隊， 可見北京柯打幾嚴厲。唔好再沉迷咩派系鬥爭陰謀論， 送中真係最上頭落的政治任務。

咁到底遊行有冇用，第一就睇你係咪執著有用， 第二就睇你咩叫有用。如果你目標係發聲，已經做左。 如果你一定要阻止通過先叫完，咁港府同北京連佔領都唔讓步啦， 一百萬人行街佢又有咩所謂？

但衝同勇武係咪有用呢，我都有保留。 我覺得依家個正苦同警察根本已經64咁，講緊天安門果個呀， 殺死一堆後生仔都照去馬既，所以我都唔覺得衝同勇武會幾有用。 要震撼，除非真係出人命， 或者下次比人扑到頭破血流係一班老弱殘，黑警蝦阿婆/ 輪椅人士咁，否則後生仔被打都已當平常。

比較有用，講緊阻條例，有三大方向：

一、搏親中議員轉態令方案唔夠票，即當年田大少咁， 但可能性低過當年，因現今中共操控度同親中派聽話度都高過當年。

二、物理上令立法無法繼續，如立法會開唔到會， 全港大罷工包埋公務員果隻，癱瘓政府運作，但恐怕難長時間持續。

三、外國勢力出招令中共放棄， 或令個別親中議員覺得唔值得為依單犧牲。 用更layman講法就係我死都要拉埋你仆街。 要求歐美制裁香港，特別係人身制裁高官、商界、親中派， 剝奪佢地外國護照、限制出入境、凍結資產等。

依D係完全唔涉及暴力。我要重申，非暴力行動唔係得遊行一種， 行動升級亦唔等於使用暴力。講真有100萬人行左出黎呀家陣， 如果肯升級有咩做唔到，如果肯。唔洗用暴力，全部人企硬唔走， 警察點打呀，一個打100個呀？要比警察知， 佢地家陣唔係清除暴徒，係與全港市民為敵， 對手唔係少數激進青年，係全港男女老幼。口罩後生仔打得咁過癮， 師奶你打唔打，推BB車的大肚婆你打唔打，阿婆你打唔打？打丫， 國際傳媒影低晒，香港黑警打阿婆， 以後全世界都知香港已經同大陸冇分別。

bottom line is，我雖然唔鼓勵人地衝同勇武，因為佢地被鎖被拉去坐監， 我負唔到責任，但我亦唔會批評佢地係搞破壞、係鬼、 搞串個party。咁你當爭取民主係開party， 唯一准許的行動就係行街，咁我都冇計啦。

至於網上D五毛假acc留言果D，算9數唔好再被佢地分心啦， 事實證明佢地唔代表民意。試下佢地call友上街， 一萬人都唔知有冇。

3. 撤回23條、老董下台，不是單靠民意

仲有要提返大家，當年唔係單靠遊行就令老董落台， 依個係好錯的誤解。係遊行後田大少率領自由黨轉態， 令政府唔夠票，政府先撤回23條立法。 再之後一星期葉劉同阿虫先辭職，楊永強更係一年之後先走。 到2004年底，老董向胡錦濤述職時，被佢公開訓斥「查找不足」 後，05年3月先宣布下台。

所以係遊行後令個別親中派轉態，管治聯盟面臨崩潰， 先引發之後的連鎖反應。老胡嫌老董係江派亦可能係原因之一。 成件事唔係單單遊行就搞掂，亦唔係民意壓力直接引發後面， 千祈唔好跳step。跳左，分析就會錯晒。

亦所以，如果真係想要阻止立法， 一日未見到親中派脫隊或者中共轉態)，都要繼續施加壓力， 行動升級。但正如我前面講過，行動升級唔一定要訴諸暴力， 非暴力行動唔係得遊行一種的。

4. 目標同行動要清晰

其實點解香港推進民主一路都咁難， 原因之一係好多人搞唔清目標同手段。好多人仍然幻想串下港府， 搞到班官冇面見人，或者動之以理，講咩良好管治行政立法大和解， 化解矛盾化解撕裂，就可以令佢地知難而退， 完全唔將重點放在背後操盤的中共。一件事只要係中共柯打， 港府同本地打手幾難做都好，如果唔令中共都受打擊， 係改變唔到決定， 林鄭依D棋子有咩困難對中共黎講根本不是考慮黎，not in the equation。700萬民意？佢地14億民意都唔理啦。 前日示威，在北京的大爺們可能唔會理， 頂多港澳辦中聯辦緊張睇直播， 班常委可能聽幾分鐘briefing 就算數，大把其他野要處理。家陣習總響大陸都咁嚴緊， 點會鬆比你香港？所以只靠港人示威同動之以情/以理， 係唔會夠用。講再多林鄭民望低、管治唔到、連任唔到， 係R痕唔止癢。就如當年東歐衛星國，你幾多示威， 蘇聯一開坦克黎就玩完，但蘇聯一收檔唔玩啦， 即刻全部衛星政府倒台。

5. 勾結外國勢力

亦都點解一定要驚動外國勢力。要令中共依個咁龐大既對手承受打擊 or cost，只有讓同樣層次的對手出手。 見到有人話對英國政府失望，我從來都對佢冇期望。 一來佢國勢衰落緊，無力對抗中共，二來脫歐在即， 佢更加要周圍搵大水喉，中共必定係目標之一。 你睇班脫歐派話英國要做新加坡，堂堂大英帝國話要做新加坡， 你都知佢地玩完。

美國係最有機會對抗中共，除左有實力，亦因為佢係現任世界霸主， 中國崛起對佢威脅最大，雙方終會起衝突，正如現在。 你唔需要佢真正關心香港民主自由，雙方目標，i.e. 抗共係一致就得了。

歐盟就微妙D，主要睇德國，法國都唔太可靠。 因為德國現時實力比英法都強，同埋多得德國「左膠」 重視人權同反獨裁傾向較強。如果綠黨加入埋政府， 咁就更值得期望。日本都係唔洗旨意，成日比人話軍國主義乜乜乜， 其實外交上好龜縮。

之前睇到人話，點解信外國都唔信祖國。咁你問返孫中山， 點解信歐美都唔信慈禧，毛澤東點解信史太林都唔信蔣介石？   
   
   
   
   
   
 ReplyForward   
   
   
   
   
   
   
   
   



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712030146/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210712030146im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
