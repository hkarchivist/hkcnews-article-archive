---
title: "為向自己同下一代有個交代"
date: "2019-06-08"
author: "假才子"
category: "眾說"
tags:
  - "逃犯條例"
  - "6月9日反送中大遊行"
url: "https://web.archive.org/web/20210707215252/https://www.hkcnews.com/article/21107/%E9%80%83%E7%8A%AF%E6%A2%9D%E4%BE%8B-6%E6%9C%889%E6%97%A5%E5%8F%8D%E9%80%81%E4%B8%AD%E5%A4%A7%E9%81%8A%E8%A1%8C-21107/%E7%82%BA%E5%90%91%E8%87%AA%E5%B7%B1%E5%90%8C%E4%B8%8B%E4%B8%80%E4%BB%A3%E6%9C%89%E5%80%8B%E4%BA%A4%E4%BB%A3"
original_url: "https://www.hkcnews.com/article/21107/%E9%80%83%E7%8A%AF%E6%A2%9D%E4%BE%8B-6%E6%9C%889%E6%97%A5%E5%8F%8D%E9%80%81%E4%B8%AD%E5%A4%A7%E9%81%8A%E8%A1%8C-21107/%E7%82%BA%E5%90%91%E8%87%AA%E5%B7%B1%E5%90%8C%E4%B8%8B%E4%B8%80%E4%BB%A3%E6%9C%89%E5%80%8B%E4%BA%A4%E4%BB%A3"
---

# 為向自己同下一代有個交代

以前讀德國政治，有一個小故事不時出現：當戰後世代問佢哋長輩，成日話希特拉係壞人，咁點解當年希特拉上到台，當時佢哋（班長輩）做緊咩，跟住班前戰世代好多都冇面答下一代，因為多數都冇反抗過，甚至 at one point 支持過希特拉。

跟住又有首小詩定短文，應該都好多人聽過：

> **起初，納粹抓共產黨人的時候，我沉默了，因為我不是共產黨人。**   
 **當他們抓社民黨人的時候，我沉默了，因為我不是社民黨人。**   
 **他們關猶太人的時候，我沉默了，因為我不是猶太人。**   
 **他們抓天主教徒的時候，我沉默了，因為我不是天主教徒。**   
 **最後當他們抓我而來，再也沒有人站起來為我說話了。**


家陣條送中條例，比23條更大殺傷力，間接將大陸司法制度應用在香港上。23條都仲叫係香港法官審你同係香港坐監。送中條例，係大陸法官審你同係大陸坐監，根本就一國一制啦。依個時候都唔大叫唔好，等到幾時先叫？

<figure>
<img src="https://web.archive.org/web/20210707215252im_/https://www.hkcnews.com/news_新聞/hk-discuss/2019/06/逃犯條例-反送中-民陣-20190608210403_214f_large.png" alt="">
<figcaption>呢班長輩都出嚟行，我哋後生仔更義無反顧。民陣Facebook截圖</figcaption>
</figure>

咩為台灣殺人案，盲既都知唔係啦。台灣一早講咗唔收貨，反而中聯辦鬼死咁緊張。跟住政府講法改嚟改去，最後比人問咁到底點樣引渡去台灣呀，佢哋都唔識答。真係司馬昭之心路人皆見，就係為咗提早一國一制。

遊行最後會唔會有用，我冇水晶球我唔知。講真我人生中做過咁多嘢有咩係有用，我都唔知。睇書有咩用？讀大學有咩用？返工有咩用？打機有咩用？玩FB有咩用？寫文有咩用？旅行有咩用？我都唔知。

又咁講，遊行冇用，咁唔遊行係去咗做咩嘢咁有用呀。上FB／行街／睇戲／唱K／飲茶／行山／打機，有咩用？冇用又做？講到底做唔做一樣嘢，其實就係你心情想唔想之嘛。唔想遊行咪話唔想囉，何須搵冇用做藉口？

我只知道，依個時候都唔出聲，第日比下一代，甚至自己有一日捫心自問，當時你做緊咩，我唔想答唔出。我唔要好似班商家佬同五毛廢老，比人強姦緊都唔敢大叫。為向自己同後輩有個交代，我係會發聲大叫唔好。就咁。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210707215252/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210707215252im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
