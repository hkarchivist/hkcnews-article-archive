---
title: "比人鬧就唔返工，一於全港大罷工"
date: "2019-06-27"
author: "假才子"
category: "眾說"
tags:
  - "警察"
  - "policeman"
  - "police"
  - "警方"
  - "伊利沙伯醫院"
  - "qeh"
  - "警崗"
url: "https://web.archive.org/web/20200924120636/https://www.hkcnews.com/article/21640/%E4%BC%8A%E5%88%A9%E6%B2%99%E4%BC%AF%E9%86%AB%E9%99%A2-%E8%AD%A6%E5%B4%97-%E8%AD%A6%E5%AF%9F-21640/%E6%AF%94%E4%BA%BA%E9%AC%A7%E5%B0%B1%E5%94%94%E8%BF%94%E5%B7%A5%EF%BC%8C%E4%B8%80%E6%96%BC%E5%85%A8%E6%B8%AF%E5%A4%A7%E7%BD%B7%E5%B7%A5"
original_url: "https://www.hkcnews.com/article/21640/%E4%BC%8A%E5%88%A9%E6%B2%99%E4%BC%AF%E9%86%AB%E9%99%A2-%E8%AD%A6%E5%B4%97-%E8%AD%A6%E5%AF%9F-21640/%E6%AF%94%E4%BA%BA%E9%AC%A7%E5%B0%B1%E5%94%94%E8%BF%94%E5%B7%A5%EF%BC%8C%E4%B8%80%E6%96%BC%E5%85%A8%E6%B8%AF%E5%A4%A7%E7%BD%B7%E5%B7%A5"
---

# 比人鬧就唔返工，一於全港大罷工

<figure>
<img src="https://web.archive.org/web/20200924120636im_/https://www.hkcnews.com/news_新聞/hk-discuss/2019/06/警察-法官-謝沈智慧-20190612213732_8f6c_large.jpg" alt="">
<figcaption>筆者按：圖文好似有關又好似無關。</figcaption>
</figure>

正所謂一百歲唔死都有新聞，住喺香港真係永遠有新奇聞共享。最新一單，當然就係警察話比醫護鬧就 [唔再返醫院警崗](https://web.archive.org/web/20200924120636/https://bit.ly/2KDOuKw) 啦。嘩！原來比人鬧就可以唔返工，做私人機構有咩人未比客鬧過？一於全部罷工啦。其實都唔係公私之分，政府又有咩部門未比市民同傳媒鬧過？一於全港不分公私營大罷工啦。

領頭當然係林鄭同一眾高官：我咁盡力為香港都話要我下台，我一於離開崗位，問你哋怕未！

親中派：成日比人鬧保皇黨獻世派，我哋都罷工唔開會！

民主派：成日比人鬧反中亂港、收美帝黑金，我哋都罷工唔開會！

秘書處：成日比人鬧唔中立，我哋都罷工唔開立法會！

消防、食環、郵政、因航等：成日比方丈報用全版咁媽叉，一於罷工！

港鐵：成日比人鬧機器壞都加價，我哋都罷工罷駛！

巴士：成日比人鬧脫班、司機態度差、鬼巴士etc.，我哋都罷工唔開車！

法院：成日比人鬧判案判得差，黃屍官藍屍官乜乜乜，我哋都罷工唔開庭！

某大台：成日比人鬧係CCTV，我哋都罷工全日播雪花！

李超人：成日話我搞到冇颱風假，我就唔放力場睇你哋係咪咁想食風！

清潔界：成日比人鬧收垃圾唔做分類全部丟上車，我哋都罷工唔收垃圾！

財經界：成日比人鬧造市、演員、呃人，我哋都唔開市！

保險界：成日比人鬧似追數佬、難claim錢、搵笨，我哋都唔撈！

IT界：有親咩事都要人做到隻狗咁，你哋自己搞掂佢啦！

教育界：鬧人教蓄又盛，我哋唔教啦，你哋自己教返自己啲細路啦！

學生界：鬧人廢青又盛，我哋一於罷課唔返學！

醫護界：警察咁唔鐘意我哋丫嘛，一於見親警察有事都唔救，你哋自己救自己啦！

<figure>
<img src="https://web.archive.org/web/20200924120636im_/https://www.hkcnews.com/news_新聞/hk-discuss/2019/06/警崗-伊利沙伯醫院-公立醫院-20190627010239_630a_large.jpg" alt="">
<figcaption>伊利沙伯醫院警崗昨天沒人駐守。蘋果日報圖片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200924120636/https://www.hkcnews.com/aboutus/#subscribe)

---

![博客 | 假才子](https://web.archive.org/web/20200924120636im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
