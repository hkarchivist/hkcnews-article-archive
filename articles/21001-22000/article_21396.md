---
title: "致香港市民：我哋唔係End Game，而係Infinity War"
date: "2019-06-17"
author: "殷琦"
category: "眾說"
tags:
  - "逃犯條例"
  - "616大遊行"
  - "撤回惡法"
url: "https://web.archive.org/web/20190617172931/https://www.hkcnews.com/article/21396/616%E5%A4%A7%E9%81%8A%E8%A1%8C-%E6%92%A4%E5%9B%9E%E6%83%A1%E6%B3%95-%E9%80%83%E7%8A%AF%E6%A2%9D%E4%BE%8B-21396/%E8%87%B4%E9%A6%99%E6%B8%AF%E5%B8%82%E6%B0%91%EF%BC%9A%E6%88%91%E5%93%8B%E5%94%94%E4%BF%82end-game%EF%BC%8C%E8%80%8C%E4%BF%82infinity-war"
original_url: "https://www.hkcnews.com/article/21396/616%E5%A4%A7%E9%81%8A%E8%A1%8C-%E6%92%A4%E5%9B%9E%E6%83%A1%E6%B3%95-%E9%80%83%E7%8A%AF%E6%A2%9D%E4%BE%8B-21396/%E8%87%B4%E9%A6%99%E6%B8%AF%E5%B8%82%E6%B0%91%EF%BC%9A%E6%88%91%E5%93%8B%E5%94%94%E4%BF%82end-game%EF%BC%8C%E8%80%8C%E4%BF%82infinity-war"
---

# 致香港市民：我哋唔係End Game，而係Infinity War

<figure>
<img src="https://web.archive.org/web/20190617172931im_/https://www.hkcnews.com/news_新聞/hk-discuss/2019/06/撤回惡法-616大遊行-林鄭下台-20190616195803_25ee_large.jpg" alt="">
<figcaption>616大遊行。美聯社</figcaption>
</figure>

首先我必須講，二百萬人出嚟，我哋乜嘢都無爭取到架（而家嘅「階段性勝利」就是「暫緩」同「道歉」），唔好再自High啦！

或許很多人覺得，二百萬人出嚟行你都唔理，無架啦，香港死架啦。我想同大家講一樣嘢：我哋唔係End Game，而係Infinity War。我哋面對的敵人，就好似Thanos咁癡線，打極都唔會死，而我哋要明白一點，只要你深信呢個唔係End Game，而係Infinity War的長久戰（其實一直打緊）！

<figure>
<img src="https://web.archive.org/web/20190617172931im_/https://www.hkcnews.com/news_新聞/hk-discuss/2019/06/thanos-電競-20190617123534_1c5c_large.jpg" alt="">
</figure>

### 佔領非長久之法

所謂「兵貴神速」，拖延戰絕對不利，在雨傘時已完全證實這一點。香港人，你終於知道咩叫「香港人，根本就唔係你當家作主」呢個殘酷的事實未？大家都無可能同可以輪更的警察打消耗戰，更何況佢哋裝備是L1000而我地是L1。趁現時警察非武力清場，學鄺神話齋，不流血不受傷不被捕是重點，而家全身而退好過又同佢硬踫硬。

至於遊行，係咪要再星期日日日遊街？經過呢兩星期，我希望大家明白，遊行呢個方法起相對民主嘅社會是絕對有效，佢可以Raise國際關注，俾政府壓力；但是，大家都明，我哋已經是在一個極權國家，林鄭理得你死人（真是死咗人），佢都唔會跪低。所以，唔好再沉迷在「嘩我地有4份1人口上街呀！」呢種虛妄裡面。同樣地，我哋谷得起一次半次呢個人數，又係咪可以個個星期日有呢個人數？大家都知呢個機會微乎其微，然後又俾建制有位入「民意消退」，咁真是有用？！

所以，不合作運動（例：搞下港鐵）果D 是OK的、打游擊是OK的，點做可再從長計議，但反正佔領就是唔Work—當然，佢有振奮士氣之效，但佔完好立刻散水，畢竟就如剛才所言，消耗戰對我方絕對不利！

### 要有「策略」地計劃以後的抗爭形式

遊行／佔領／甚至暴力衝擊都無效，仲可以點？所謂「知己知彼，百戰不貽；不知彼而知己，一勝一負；不知彼不知己，每戰必貽」，我們要對付嘅，除咗遠在天邊的中共外，真正要通過呢條條例嘅，是嗰班建制，因為佢哋先是真正通過條制的真正傀儡！

然後要知呢班建制驚乜，佢哋最驚就是無咗議席、連唔到任、無咗利益、無咗外國國籍（你諗吓陳健波個9樣）。連登仔已有行動，例如要求凍結班建制的外國資產等，個人認為呢種直接制裁到呢班人的方法先有用（當然包括林鄭）。另外，用盡所有方法，唔好再俾佢地箍到D老人票，一定要將佢哋趕出立會！

### 成日話特首下台，然後呢？

我知大家今次，都聚焦係林鄭身上，當然一個廢嘅傀儡（e.g. 董建華）同一個癲咗嘅傀儡（e.g. 林鄭）出嚟的效果是有分別，但由頭到尾都是一個傀儡呀！控制傀儡的，終究是不忠不義的中共政權。咁大家就認真諗諗，佢會唔會俾一個「唔係傀儡」既特首出現？唔會。既然係咁，下一步是咩，我就唔講落去啦，大家自己諗諗啦。

### 我們都是英雄

時至今日，可能大部分人都仲抱有一個期望，以為會有個超級英雄走出嚟領導大眾、拯救世界。今次吸取左雨傘教訓，我哋唔再相信大台，但我明白，大家仍然好想有精神領袖，給予方向同支持——但我想講，我哋都可以是英雄，我哋唔需要大台、唔需要精神領袖，我哋需要的是我哋堅毅的心，去應付呢場Infinity War！

### 也許我們只有一個機會

奇異博士數盡千億萬個機會都係輸，只有一個機會，但仍不會因此放棄！二百萬人的上街（雖是無用），至少表明咗我哋的決心！

記住，抗共之戰從來不是End Game，而是Infinity War！

**（作者按：因為本人還是稿件能刊出的關係，這是「乾淨版」文；如果想看「不乾淨版」，可至 [本人專頁](https://web.archive.org/web/20190617172931/https://www.facebook.com/YanKiHongKong/) 查閱。）**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190617172931/https://www.hkcnews.com/aboutus/#subscribe)

---

![博客 | 殷琦](https://web.archive.org/web/20190617172931im_/https://www.hkcnews.com/uploads/avatars/2d741b5c-2478-4f90-be1d-c617771b50da.png?1594224226)

**博客 | 殷琦**

【殷琦．筆者簡介】一舊蕃薯般的孤獨文青，也許是讀書太多，總活在迷霧之中。怨氣太多，希望太少，與你和我一樣，在小小的香港同受壓抑、同唱悲歌、每天僅為生活掙扎求存。為註冊藝術（表達藝術）治療師。興趣在表達藝術治療、哲學、心理學、生活、音樂、藝術、政治、宗教等。FB專頁：https://www.facebook.com/YanKiHongKong/
