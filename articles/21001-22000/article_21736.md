---
title: "又可以嗌林鄭下台真爽"
date: "2019-07-01"
author: "周日"
category: "眾說"
tags:
  - "政務司"
  - "Chief Secretary for Administration"
  - "政務司司長"
  - "張建宗"
  - "Matthew Cheung"
  - "Chief Secretary"
  - "林特首"
  - "逃犯條例"
  - "林鄭下台"
url: "https://web.archive.org/web/20210705124333/https://www.hkcnews.com/article/21736/%E6%9E%97%E9%84%AD%E4%B8%8B%E5%8F%B0-%E5%BC%B5%E5%BB%BA%E5%AE%97-%E9%80%83%E7%8A%AF%E6%A2%9D%E4%BE%8B-21736/chief-secretary-for-administration"
original_url: "https://www.hkcnews.com/article/21736/%E6%9E%97%E9%84%AD%E4%B8%8B%E5%8F%B0-%E5%BC%B5%E5%BB%BA%E5%AE%97-%E9%80%83%E7%8A%AF%E6%A2%9D%E4%BE%8B-21736/chief-secretary-for-administration"
---

# 又可以嗌林鄭下台真爽

626愛丁堡廣場集會冇嗌林鄭下台唔夠過癮，因為當晚目的是呼籲各國參與G20峰會的領袖關注惡法《逃犯條例》。不過，林鄭仍然撐警察使用過度武力驅散示威者，令人條氣繼續chok住。

<figure>
<img src="https://web.archive.org/web/20210705124333im_/https://www.hkcnews.com/news_新聞/hk-discuss/2019/06/616大遊行-逃犯條例-林鄭下台-20190626053040_1c14_large.jpg" alt="">
<figcaption>反送中遊行人士手持林鄭下台的標語。美聯社</figcaption>
</figure>

好多人都覺得林鄭已經喺隻「跛腳鵝」，落唔落台都冇分別，乜都唔會做到。聽落好似好啱，諗落其實唔喺。「跛腳鵝」話有中央撐，唔使落台，在意識形態上，「跛腳鵝」喺贏咗。所以大家必須繼續嗌林鄭下台，咁樣中央先至知道換人嘅迫切性。

不過林鄭嘅性格喺包拗頸，中意對抗，越叫佢下台，佢就越唔下台。問心，如果冇下台階，就算自己都唔會就範啦！等於政府死都唔肯成立獨立委員會調查612事件一樣，大家條氣點會順呢？所以建議今天七一換個叫法：

### 林鄭——收皮！

有人話林鄭唔做搵邊個做，冇人噃？喺，環顧四周喺冇合適人選。英明嘅主上一錯再錯，如果再揀錯人，真喺好大劑。揀老懵董時，以為生意人一定叻，而且中央救過佢間船公司，一定感恩畀心機管理好香港。點知又喺搞到一鑊泡。其他打工心態嘅曾蔭權、中意鬥氣嘅地下黨員689都喺唔掂。以為靠老懵董搵隻惡雞乸一定冇死啦！點知仲大煲。

咁點算呀？！

其實大頭「維尼」用吓個腦啦，正如曾俊華競選特首時講，香港最需要嘅喺休養生息，唔好搞埋啲唔等洗嘅嘢。嗱，維尼，讀書少唔緊要，最重要識得反省。既然高壓手段唔掂，就要學香港人嗰句話：托「柒」要識轉膊。

所以依家最適合香港嘅管治方式喺「無為而治」。無為而治並非乜都唔做，而喺不過多干預，等民眾自由發揮。唔信？睇下香港七、八十年代經濟點樣突飛猛進就知啦。所以曾蔭權講嘅大市場、小政府一啲都冇錯。

咁搞港獨呢？傻啦！港獨思想根本就未形成，冇軍火點搞獨立呀，親？如果連安居樂業呢四個字都唔識，咁就唔該退位讓賢好嘞。

維尼一定講你哋班寫嘢佬，淨喺識口噏噏批評，建議呢？有……

<figure>
<img src="https://web.archive.org/web/20210705124333im_/https://www.hkcnews.com/news_新聞/hk-discuss/2019/07/林鄭下台-Carrie%20Lam-張建宗-20190701033905_8ccf_large.png" alt="">
<figcaption>換張建宗接替林鄭，實行「無為而治」。</figcaption>
</figure>

頭先咪話咗「無為而治」囉，咁咪即喺搵個又笨又蠢又冇殺傷力嘅人做埋嗰三年咯！乜香港有咁嘅人咩？有，好多㖭，特別喺政府部門。邊個呀？咪就喺張建宗囉！

佢？！冇錯就喺佢。一個非常理想個人選。佢喺一個面懵心精嘅人，識得避重就輕，識得走位，唔會硬碰。睇下佢（嗰文膽） [昨日（6月30日）嘅網誌](https://web.archive.org/web/20210705124333/https://www.cso.gov.hk/chi/blog/blog20190630.htm) 寫得幾好。咁香港先至可以休養生息嘛。

三年啫，又唔喺叫佢做成世。如果三年都搵唔到人，咁就試下仲有多少吸引力嘅劉德華啦，三年後都喺60歲啫。呢三年一於搵張建宗啦！

### 張建宗——上台！   
 張建宗——上台！   
 張建宗——上台！

### 七一維園見！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210705124333/https://www.hkcnews.com/aboutus/#subscribe)

---

![博客 | 周日](https://web.archive.org/web/20210705124333im_/https://www.hkcnews.com/uploads/avatars/abf6c58f-b393-4916-a9e9-5bd0cc101f41.png?636809778)

**博客 | 周日**

【周日・不是星期日】愛每事問，相信宇宙不是偶然形成、萬物不是偶然出現、事情不是偶然發生，一切「相」的背後必定有其真相。
