---
title: "又施政新風格？仲要呃人幾多次？"
date: "2019-07-02"
author: "假才子"
category: "眾說"
tags:
  - "2019區議會選舉"
  - "回歸22周年"
  - "七一衝擊立法會"
url: "https://web.archive.org/web/20200813110707/https://www.hkcnews.com/article/21758/%E5%9B%9E%E6%AD%B822%E5%91%A8%E5%B9%B4-%E4%B8%83%E4%B8%80%E8%A1%9D%E6%93%8A%E7%AB%8B%E6%B3%95%E6%9C%83-2019%E5%8D%80%E8%AD%B0%E6%9C%83%E9%81%B8%E8%88%89-21758/%E5%8F%88%E6%96%BD%E6%94%BF%E6%96%B0%E9%A2%A8%E6%A0%BC%EF%BC%9F%E4%BB%B2%E8%A6%81%E5%91%83%E4%BA%BA%E5%B9%BE%E5%A4%9A%E6%AC%A1%EF%BC%9F-"
original_url: "https://www.hkcnews.com/article/21758/%E5%9B%9E%E6%AD%B822%E5%91%A8%E5%B9%B4-%E4%B8%83%E4%B8%80%E8%A1%9D%E6%93%8A%E7%AB%8B%E6%B3%95%E6%9C%83-2019%E5%8D%80%E8%AD%B0%E6%9C%83%E9%81%B8%E8%88%89-21758/%E5%8F%88%E6%96%BD%E6%94%BF%E6%96%B0%E9%A2%A8%E6%A0%BC%EF%BC%9F%E4%BB%B2%E8%A6%81%E5%91%83%E4%BA%BA%E5%B9%BE%E5%A4%9A%E6%AC%A1%EF%BC%9F-"
---

# 又施政新風格？仲要呃人幾多次？

**提提大家， [今日選民登記截止](https://web.archive.org/web/20200813110707/https://www.voterregistration.gov.hk/chi/home.htm)**

外號「行騙長官」的行政長官林鄭月娥，昨日在慶回歸酒會上強調自己會改變施政風格，多聽取民意。 根政府發布的演辭，她說：

> **…我會汲取教訓，確保政府日後工作更貼近民心民情民意， 積極回應社會大眾的所思所想所求。最基本的第一步， 是政府的施政風格需要改變，要變得更開放、更包容， 聽取民意的工作要革新。…… 我會安排更多時間，親自會見不同黨派、不同階層、 不同背景的人士，讓我保持政治觸覺，掌握社會脈搏…… 透過不同途徑主動接觸不同背景的年輕人，聆聽他們的心聲……**



{{< video src="https://web.archive.org/web/20200813110707if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F347995825866544%2F&show_text=0&width=560" >}}


咪玩我啦，當我失咗憶，唔知你櫳嘢呀？施政新風格、理財新哲學，次次你鑊咗就話自己會改會謙卑㗎啦，跟住就一切照舊呀嘛。成日扮蟹扮新人，當人食懵咗唔記得你做咗成四廿年官， 又係曾梁政府要員？新？新咩呀？

你要會見不同黨派，尋日民主派咪提出見你囉，你話自己好忙唔得閒見丫嘛。大佬，依家有咩緊要過平息事態？除非你一開始就唔諗住平息，係諗住暴力清場啫。聽年輕人心聲，你喺會展內同班真‧破壞派談笑風生飲香檳嗰陣，外面咪好多年輕人囉，唔見你聆聽佢哋？咁共產黨就梗係唔敢見學生㗎啦，上次肯見嗰個叫趙紫陽丫嘛。

講到底，三個字，你呃人。新風格就係舊風格。完。

鬧完林鄭，講多兩樣。本來我都好疑惑衝擊立法會有咩用，特別係見到入面成班警察，我驚大家係自投羅網，但見大家講唔好割席，忍住唔講先。但之後班警察唔知點解唔見晒，衝入去之後大致上冇咩人受傷，總算鬆咗口氣。因為我一直的取態係唔鼓勵暴力，特別係指主動傷人的暴力， 所以結果上嚟睇，嚴格嚟講尋日又好似冇觸犯我呢個定義。

我懷疑警察唔見，有兩個可能，其他人都有講，一係想設局包抄示威者，二係想向佢哋冠以暴力同破壞的帽子。但我就懷疑後者係咪真係會有用。至少見到大口狗、犯婦人的相被拆咗，我朋友係話大快人心，唔知有幾多人都係咁諗。聽到示威者譴責立法會制度暴力，唔代表市民， 呢個亦係fact嚟，好難唔同意。而當見到特區區徽被畫花，我又有感，才下眉頭，卻上心頭。

<figure>
<img src="https://web.archive.org/web/20200813110707im_/https://www.hkcnews.com/news_新聞/hk-discuss/2019/07/七一衝擊立法會-2019七一警民衝突-回歸22周年-20190701232204_814e_large.jpg" alt="">
<figcaption>立法會內的特區區徽被塗污。</figcaption>
</figure>

最後第二樣。提提大家，選民登記今日截止， [未係的快啲網上搞掂佢](https://web.archive.org/web/20200813110707/https://www.voterregistration.gov.hk/chi/home.htm) 。嗱，我知有人會話冇人想投，或者想投的被DQ，或者投嚟有咩用。都係登咗先啦。到底會有咩人選，冇人知格，可能突然彈個人出嚟你覺得投得落，或者有個獻世派你真係好憎好想vote him out呢。總之，到時投唔投一件事，登咗先，因為登一次就以後幾時想投都有得投，唔投都冇所謂，但你唔登呢， 係冇得忽然想投就去投㗎。再再提提大家，上次區議會選舉得3成人投票，好多親中派區議員的實際得票只佔潛在選民1成幾，vote them out 唔係冇機㗎。

<figure>
<img src="https://web.archive.org/web/20200813110707im_/https://www.hkcnews.com/news_新聞/hk-discuss/2019/07/2019區議會選舉-立法會議員-建制派-20190702141245_16c8_large.png" alt="">
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200813110707/https://www.hkcnews.com/aboutus/#subscribe)

---

![博客 | 假才子](https://web.archive.org/web/20200813110707im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
