---
title: "導演歐文傑：我在年輕示威者身上學了很多"
date: "2019-07-10"
author: "特約記者陳零"
category: "眾聞"
tags:
  - "樹大招風"
  - "十年"
  - "歐文傑"
  - "612金鐘大衝突"
url: "https://web.archive.org/web/20210731031542/https://www.hkcnews.com/article/21930/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-21930/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/21930/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-21930/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 導演歐文傑：我在年輕示威者身上學了很多

6月12日下午4時多，《十年》（方言）、《樹大招風》導演歐文傑身處金鐘：「當時全部係防暴，喺度放催涙彈，我好似突然被包圍咁，我已經高舉雙手，都俾防暴打咗一棍，佢望一望我，見我無反應，都呆一呆，我舉晒手，又無鬧佢呀。跟住我打斜角咁走，同時見到年輕示威者俾幾個防暴打緊，有個女仔跌低咗，朋友即刻扶起……」不說，還以為他在拍一場槍戰。

<figure>
<img src="https://web.archive.org/web/20210731031542im_/https://www.hkcnews.com/news_新聞/hk-discuss/2019/07/導演-歐文傑-20190709204613_27c3_large.jpg" alt="">
<figcaption>只要曾經身歷其境，就能體會歐文傑的感觸。</figcaption>
</figure>

**「第一次諗係咪有機會死」**

那個早上，歐文傑清晨6點便來到政府總部：「有班人在唱聖詩，我企喺度聽，那畫面很有感受，都控制不到，眼淚係咁流，覺得香港好悲慘、淪落，點解會有班人要咁樣去唱聖詩。」他說早上很平靜，一心要在現場拍點錄像。

「大約兩點幾，遇到以前一個學生，佢同同學戴晒頭盔、眼罩，話好危險，仲俾個口罩我戴，無耐突然另一邊開始起哄。」他當時看不到前方情況，只是被人潮推著往前行：「一路行，去到橋底大台位，自己喺中間那排，後來聽到有個阿伯同班後生講話想行上前、等我嚟，班後生同佢講：『你唔好啦，你咁大年紀，你留喺後面啦，我哋喺前面得喇。』其實佢哋都好驚，但都擔心年紀大嗰啲有危險。」

歐文傑後來收到朋友短訊說在金鐘地鐵站，因為擔心她，打算行過去：「點知警察突然加速衝向前， 結果我變咗企喺第一排，突然被防暴包圍。」他說當時只戴著口罩，已收起手機，高舉雙手，警察都一棍打在他手臂：「嗰次係人生第一次諗，自己係咪有機會死。」他說，眼見不少示威者很年輕，而且只穿便服，身上沒有任何裝備：「警察係咁掟 （催涙彈） ，當時好多人喺現場呀，我最擔心係如果大家奔走，有人跌倒，然後人踩人。」警察呼喝叫示威者離開，有示威者把空的膠水樽掟向警察：「睇住佢哋咁，心諗警察係full gear （全副裝備），掟個水樽佢哋又唔會痛嘅，然後就見到警察用警棍打示威者……」

他見斜角有路，馬上離開現場，但之後一直無法消化當日的情緒：「我也只能顧住自己而走，幫唔到佢哋 （年輕人）， 之後一路反思可以為佢哋做到啲乜。」這種無力的感覺，短短1個月，他前後經歷了三次。

<figure>
<img src="https://web.archive.org/web/20210731031542im_/https://www.hkcnews.com/news_新聞/hk-discuss/2019/07/樹大招風-歐文傑-20190709204557_28e1_large.jpg" alt="">
<figcaption>歐文傑有份執導金像獎最佳電影《樹大招風》。樹大招風劇照</figcaption>
</figure>

**「唔想令佢哋覺得，得番自己一個」**

歐文傑是在5月初接觸《逃犯條例》修訂草案。「當時八十後浪 （社運組織） 想搵我拍條關於（修訂）《逃犯條例》嘅短片，大約 6、7月要出街。」他獲安排跟法政匯思的律師代表見面，以了解修例通過的影響 ：「當時律師話能夠推倒呢條草案嘅機會率係低過一成，而通過修訂後，我哋都好大鑊。」

6月9日，他第一次參與反送中遊行 ：「我係個導演，我唔想透過鏡頭，或者由第三者話俾我知件事係點樣發生，我想自己見到同感受到，想做一位見證者，見到唔公平嘅狀況，我就攞部手機拍低佢，希望做到某啲保護。」

百萬人上街後，政府當晚宣布如期在立法會二讀條例草案，留守的示威者不滿。翌日凌晨3點幾，歐文傑和友人在中環碼頭：「睇手機直播話有示威者喺立法會外面。我哋諗緊可以做咩，同埋搵方法行番去。」他說當時同行有位廿歲左右、在內地修讀法律的年輕人：「佢問我哋行番去做啲咩、有咩用，我話我都答唔到佢有咩用，只係我唔想令佢哋覺得，得番自己一個人。」

歐文傑吸了口氣，哽咽著說：「留守咁後嘅，都係好有理念，當佢哋覺得得番一個人時會好氣餒，呢樣係我僅有嘅能力。」

6月13日，歐文傑要到歐洲公幹，被警棍招呼了一記的手臂，瘀血在兩日後散出，手開始腫起來，回港診治時，醫生說警棍令他手骹移位觸及筋骨：「睇住好多示威者俾警察係咁打，都唔知佢哋有冇得到合適嘅治療。」7月1日晚上8時多，他參與遊行後，也來到立法會示威區外：「當時我前面有一對男女，大家都知入得去，我自己都唔敢入，但睇住佢哋入咗去。」

他回想著當時：「佢哋上街係咩原因？佢哋得到咩？佢哋俾警察打。入唔入去係要勇氣，如果告暴動罪，要坐好多年監。佢哋好清楚自己會有咩後果，佢哋都唔係去諗自己。你叫我去衝，我都唔敢呀。之前長毛講咗句：『我哋都年紀大喇！』我哋無資格講任何嘢，無資格話應該點做，因為佢哋根本就比我哋更有勇氣，更清楚知道應該點做。」歐文傑是80後，今年38歲。

「我哋都仲有顧慮。我只能同佢哋講，我哋嚟陪住佢哋啫，睇住佢哋。」他忍不住流下涙：「年輕一代好清晰 ，佢哋嗰種守護精神，嗰班細路女救人嗰種犧牲，同特首嗰種我唔會死㗎，我開個記招你嚟聽啦，係好大對比。」他說，七一那天是他見證香港變好的一天：「我對香港前景係樂觀嘅，因為正常嘅人應該都見到政府嘅醜陋，見到佢嘅惡行，已經無得再掩飾，市民無因為佢製造白色恐佈而退縮，反而大家係更堅定。」

「想像有個城市，（七一當天）有人衝擊緊，未知終點去邊，都有50幾萬人行出嚟，付出風險成本，但大家更齊心。」他看到的是人性的善良：「下一代很有希望，黑暗只係施政者。高官作惡，如果無令下一代（同樣）作惡，反而更有犧牲精神，唔係諗緊自己，咁咪更有希望囉，唔可以去blame 佢哋。」他認為，一個城市最難化解是心靈創傷，政府以武力對付年輕示威者，會讓他們記一世：「內心深處仲點再信政府、信警察？唔信當權者，對政府係好大警號。」經過這一戰，大家都更懂得擇善固執。

<figure>
<img src="https://web.archive.org/web/20210731031542im_/https://www.hkcnews.com/news_新聞/hk-discuss/2019/07/七一衝擊立法會-立法會-20190709204651_e235_large.jpg" alt="">
<figcaption>黑暗，只係施政者。</figcaption>
</figure>

**「你落台啦」**

歐文傑坦言太太和朋友都對他的高調表示擔憂：「相比年輕示威者、相比那四位（輕生），就算可能失去好多工作機會 ，嗰啲又有咩咁重要？我哋唔係淨係諗自己得到乜，而應該係諗我哋仲可以付出啲乜呀？一個人食得幾多、著得幾多？唔想自己就過得好地地，但有好多人suffer 緊，班小朋友走去邊 ？」

#### **「我寧願拍唔到《十年》，拍唔到《樹大招風》，寧願有一個好好嘅社會，寧願只做普通人，就算再多嘅作品，得到再多嘅榮耀，啲榮耀都唔係我嘅。而家個社會出現咗問題，如果我攞最佳電影，可以令社會關注番件事，呢個至係最重要嘅嘢。」他說，不是拍大製作才能算作拍電影：「但當年讀電影時，老師教落：做一個電影人前，先要做一個人；電影係個身份，人嘅價值至重要。」歐文傑2004年於香港演藝學院電影系畢業，先後憑《十年》及《樹大招風》兩度贏得金像獎最佳電影殊榮，憑《樹大招風》奪得最佳導演獎。**

問歐文傑有甚麼跟特首林鄭月娥說，他答：「唔想同佢講嘢。落台啦！林鄭落台係好有象徵意義，係話俾未來嘅特首聽，你哋嘅施政唔可以淨係面向中央、面向1200個選委，係要面向香港人。林鄭管理香港，係四條人命、四個家庭，咁多傷痕，係全香港人一齊承受緊，所以唯一想同講，就只係：『你落台啦』。」

訪問完結，記者準備離去，歐文傑突然又紅著眼說：「我喺年輕示威者身上，學咗好多嘢。」過去月餘，相信不只歐導有這感觸。

<figure>
<img src="https://web.archive.org/web/20210731031542im_/https://www.hkcnews.com/news_新聞/hk-discuss/2019/07/歐文傑-導演-20190709204633_1d3a_large.jpg" alt="">
<figcaption>歐文傑說，不是要拍到大製作，才能算作拍電影。</figcaption>
</figure>

攝影：Lewis Wong


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210731031542/https://www.hkcnews.com/aboutus/#subscribe)
