---
title: "跟住落嚟可以做的事"
date: "2019-06-21"
author: "假才子"
category: "眾說"
tags:
  - "選戰"
  - "選舉"
  - "投票"
  - "election"
  - "逃犯條例"
  - "不合作運動"
url: "https://web.archive.org/web/20200805051732/https://www.hkcnews.com/article/21517/%E9%80%83%E7%8A%AF%E6%A2%9D%E4%BE%8B-%E4%B8%8D%E5%90%88%E4%BD%9C%E9%81%8B%E5%8B%95-%E9%81%B8%E8%88%89-21517/%E8%B7%9F%E4%BD%8F%E8%90%BD%E5%9A%9F%E5%8F%AF%E4%BB%A5%E5%81%9A%E7%9A%84%E4%BA%8B"
original_url: "https://www.hkcnews.com/article/21517/%E9%80%83%E7%8A%AF%E6%A2%9D%E4%BE%8B-%E4%B8%8D%E5%90%88%E4%BD%9C%E9%81%8B%E5%8B%95-%E9%81%B8%E8%88%89-21517/%E8%B7%9F%E4%BD%8F%E8%90%BD%E5%9A%9F%E5%8F%AF%E4%BB%A5%E5%81%9A%E7%9A%84%E4%BA%8B"
---

# 跟住落嚟可以做的事

最近好多人講仲有咩可以做，我講吓我意見。

0. 開始前提提大家，其實要小心政府又用冷處理拖延時間。上次佔領都係咁，硬碰幾次之後，政府開始唔多理你，任你繼續佔街，你就開始擔心洩咗度氣同想要做D嘢打破僵局，結果只係更多分歧同氣衰， 最後政府趁你失晒士氣同民意支持清你場。今次道歉同暫緩，再加上佢唔再阻你阻街同集會，甚至政總同立法會都關門等你都唔知衝邊度好，都越來越似冷處理。雖然現時仍然多數市民憤怒，但要長期維持民氣依然會有困難，特別係班要生活同返工的大人，唔排除長遠越來越多人覺得無謂煩落去。

<figure>
<img src="https://web.archive.org/web/20200805051732im_/https://www.hkcnews.com/news_新聞/hk-discuss/2019/06/621包圍警總-逃犯條例-20190621163139_aa07_large.jpg" alt="">
<figcaption>今天市民包圍了警總。美聯社</figcaption>
</figure>

當然你會話街頭抗爭一直都主要靠年輕人，但政府怕既唔係街頭抗爭，因為佢依家殺死後生人都無所謂既，何況政總立法會停止運作咪停囉，對佢哋嚟講有幾大損失jack，佢主要怕全港社會加外國勢力一齊譴責施壓。所以要記住，衝只係手段其中一種，唔好忽略成個大環境先係達成目標的主要途徑。比起不斷衝同佔領，維持社會同國際支持更重要，衝同佔領得嚟都要有持續性同宣傳性，可以協助維持社會同國際支持。

#### 1. 所以，要繼續鼓勵美加澳德等外國考慮制裁香港，或至少加強監督香港情況，並可能要向個別議員同政黨敲門。

其實要到真係實施制裁，同埋告上國際法庭，係非常困難，你睇蘇丹開槍殺咗過百人都冇國家出聲，香港依家「暫緩」條例又冇真係殺死人，難以去到國際制裁的地步。但唔一定要去到咁盡，例如如果美國真係修改香港政策法，列明香港自治受損就可以制裁，咁至少係有把尚方寶劍，對親中派形成「張刀已經響你頭上」的壓力。同樣法例可以來自其他國家，不過美國最有效果同似乎最大機會通過。仲有，特別係美國， 可以請願埋佢地施壓朱西伯格同其他IT公司ban晒親中派D fake news。

所以要繼續向外國請願同宣傳，唔止係政府，仲有關心香港情況的個別議員、政黨、媒體、人權組職甚至公司，咁就算政府未有具體行動，至少可以在國際上繼續 make noise。而且政府干涉香港有好多考慮，如會擔心中共係咪報復，但個別議員、政黨、媒體、人權組職齋鬧係唔怕後果，較大機會肯鬧。（所以請記得多謝佩洛西、魯比奧、德國綠黨等等等等）。

<figure>
<img src="https://web.archive.org/web/20200805051732im_/https://www.hkcnews.com/news_新聞/hk-discuss/2019/06/稅務大樓-入境事務大樓-621不合作運動-20190621171418_24a6_large.jpg" alt="">
<figcaption>也「佔領」過入境事務大樓，接下嚟仲可以做咩？周滿鏗攝</figcaption>
</figure>

### 2. 制訂賣港賊名單

為方便外國議員出手，仲有比市民一個一個認住，不合作運動或者選舉時全部foul走佢地，應該制訂清楚的賣港賊名單。唔單止高官、行會成員、警隊高層、DQ主任、親中派垃圾會議員等，仲可以包埋區議員、親中商會同團體（及其具體成員名字），總之有新聞報道過， 或者報紙賣廣告支持送中過的，全部留底，一個不留。

### 3. 不合作運動

具體有咩做，好多網民有諗頭過我，我只有三點建議。 一係盡量不主動使用暴力，因為有就失晒國際形象。但須留意我講緊盡量同不主動， 就好似警察話會盡量show號碼咁，唔係絕對，對方主動使用暴力唔通自我保護都唔比咩，同埋我講的暴力係講真係會令人受傷嗰隻，單純佔領同衝過防線，本身係唔會令人受傷的話，我唔視作暴力

第二樣，不合作運動可以包括不做佢哋生意，除咗中資機構，仲可以包埋親中派做老闆嗰D，所以話要制訂賣港賊名單，一個一個認住佢哋，仲有佢地D公司同舖頭。 議員係有 [利益申報名單](https://web.archive.org/web/20200805051732/https://www.legco.gov.hk/general/chinese/cmi/yr16-20/ckp.htm?fbclid=IwAR3ZeMoYDk343uHpy0pmq_Q2MzjvQ-hFsBAXVid4sS7OIqJABcKlx_QQtQs) ，佢地開咩公司係公開資料可以查的， 只差有冇時間人手查晒出黎。舉個例， 成日都好口臭的保險界陳健波，利益申報表寫明係「立橋保險集團控股有限公司」行政總裁，大家可以查埋其他。

三，據聞工賊會麥美娟當住林鄭面講「仆街，你試吓D手足係區度不斷比人屌丫」，證明雖然班親中派面皮厚過咩咁，但都係有極限， 當街比人屌都係會唔好受。所以，當面屌佢哋係真係精神上有用， 大家記住要多些面斥不雅（但記住唔好使用實際暴力，一陣佢哋報警）。

### 4. 登記功能組別選民

好多人呼籲 [登記做選民](https://web.archive.org/web/20200805051732/https://www.voterregistration.gov.hk/chi/register-fc.html?fbclid=IwAR3P39d7Wlo_FrzG9b3GKrzW4mBzwic99AWPvtnydX8oZOnAd0AzM9cIYEc) ，票債票償，依個當然要做，但要vote out 親中派，關鍵係登記埋功能組別選民，特別係小商戶、食肆、做過社團藝團嗰D，研究吓有冇界別可以參加。

點解著重功能組別，一來地區直選係用比例代表制，親中派輸極都唔可能全部議席輸晒，而且只要功能夠多，佢哋隨時可以繼續保住垃圾會多數，所以一日唔食入去功能組別議席，一日影響有限。二來功能組別好多只係幾百同幾千個選民，你投一票影響到結果的機會係比較大。三來今次商界都有人不滿，雖然佢地未必會投民主派，但有個對手猛鬧現任親中議員，可能會令部分商界票棄權，或至少幫手造勢， 營造一個親中派真係唔掂的大圍氣氛。所以小商戶、食肆、做過社團藝團嗰D，快D睇吓有冇界別可以 [登記](https://web.archive.org/web/20200805051732/https://www.voterregistration.gov.hk/chi/register-fc.html?fbclid=IwAR3P39d7Wlo_FrzG9b3GKrzW4mBzwic99AWPvtnydX8oZOnAd0AzM9cIYEc) 。

p.s. 登記傳統功能組別只係取代超級區議會嗰一票，唔影響你投地區直選的。

### 5. 記得投票

區議會選舉都要記得投票，因為投票率向來低，大家肯投票係有機會可以一次掃走好多親中／扮中立區佬。大家未必記得，俗稱「超級區議會」其實係「區議會第二」議席，仲有個「區議會第一」議席，係全港區議員互選產生。民主派贏到過半區議員，就食多個功能組別議員架啦。仲有，如果你個區議會選區係冇民主派參選，諗下自己參選。上次有人心血來潮去報名，結果就無端端贏咗鍾tree根啦！

跟住又會有人話，但唔想投民主派wor。 咁民主派內都有好多人架嘛，搵個你肯投架囉。或者，睇吓有冇議員係講明願意支持抗爭者，例如宣明不割席、提供法律支援、會捐錢出嚟比基金打官司等。咁既然依家anyway 你係零期望既，至少都叫爭取到一樣好處咁多丫。

暫時諗到咁多。完


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200805051732/https://www.hkcnews.com/aboutus/#subscribe)

---

![博客 | 假才子](https://web.archive.org/web/20200805051732im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
