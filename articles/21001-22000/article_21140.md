---
title: "師奶大肚也上街：如果早知修例，應該唔會有下一代"
date: "2019-06-09"
author: "記者莊曉彤"
category: "眾聞"
tags:
  - "師奶"
  - "反送中"
  - "6月9日反送中大遊行"
url: "https://web.archive.org/web/20210705021543/https://www.hkcnews.com/article/21140/6%E6%9C%889%E6%97%A5%E5%8F%8D%E9%80%81%E4%B8%AD%E5%A4%A7%E9%81%8A%E8%A1%8C-%E5%B8%AB%E5%A5%B6-%E5%8F%8D%E9%80%81%E4%B8%AD-21140/%E5%B8%AB%E5%A5%B6%E5%A4%A7%E8%82%9A%E4%B9%9F%E4%B8%8A%E8%A1%97%EF%BC%9A%E5%A6%82%E6%9E%9C%E6%97%A9%E7%9F%A5%E4%BF%AE%E4%BE%8B%EF%BC%8C%E6%87%89%E8%A9%B2%E5%94%94%E6%9C%83%E6%9C%89%E4%B8%8B%E4%B8%80%E4%BB%A3"
original_url: "https://www.hkcnews.com/article/21140/6%E6%9C%889%E6%97%A5%E5%8F%8D%E9%80%81%E4%B8%AD%E5%A4%A7%E9%81%8A%E8%A1%8C-%E5%B8%AB%E5%A5%B6-%E5%8F%8D%E9%80%81%E4%B8%AD-21140/%E5%B8%AB%E5%A5%B6%E5%A4%A7%E8%82%9A%E4%B9%9F%E4%B8%8A%E8%A1%97%EF%BC%9A%E5%A6%82%E6%9E%9C%E6%97%A9%E7%9F%A5%E4%BF%AE%E4%BE%8B%EF%BC%8C%E6%87%89%E8%A9%B2%E5%94%94%E6%9C%83%E6%9C%89%E4%B8%8B%E4%B8%80%E4%BB%A3"
---

# 師奶大肚也上街：如果早知修例，應該唔會有下一代

反送中大遊行當中，不少人推著BB車或拖著小朋友。問到參與遊行的原因，都離不開對下一代的擔憂。懷孕數月的朱太形容：「其實如果早啲知道有呢件事發生，應該唔會有下一代，因為真係好基本嘅人身安全都好似保障唔到佢哋。」有舉起粉紅色床單當「隊旗」的師奶團，成員Susan說：「想話俾人知，其實我哋師奶幾忙都好，其實我哋係有獨立思考，我哋可以出來講嘢。因為呢個都係一個榜樣，想俾下一代知，其實今次真係好急切，今次唔出來，唔知下次有冇得再出來。」

<figure>
<img src="https://web.archive.org/web/20210705021543im_/https://www.hkcnews.com/news_新聞/hk-discuss/2019/06/反送中-6月9日反送中大遊行-遊行-20190609232849_b89c_large.jpg" alt="">
<figcaption>朱太與老公、父母一齊參與反送中遊行。莊曉彤攝</figcaption>
</figure>

80後朱太懷孕數月，今日與老公、父母一同上街。她挺著肚子走在人群中，問到上街的原因，她說：「今日真係諗唔到咩原因唔出來。」她又表示，不覺「大住肚行」辛苦，「其實動力仲大，4月28號有同我老公一齊行，如果早啲知道有呢件事發生，應該唔會有下一代添，因為真係好基本嘅人身安全都好似保障唔到佢哋咁樣，香港本身嘅生活環境好荒謬，而家連咁基本嘅人權都好似會無埋，我覺得唔可以唔上街表達一吓。」

社會有聲音指修例通過後會考慮移民，朱太亦承認在政府提議修例後，都有想過移民，「其實我哋好矛盾，我哋呢代夾咗喺中間，因為上面有老人家，佢哋扎根在香港唔會走；我哋下一代又咁細個，我哋真係好無奈，唔知走唔走。為下一代就梗係走，但係我們的父母點呢？」

朱太的父母今日亦有一齊參與遊行，在香港土生土長、年逾一甲子的黃太表示，他們一家人向來都好齊心，但2003年的七一大遊行後也不是每年都一家人出來行。黃太續指，今次出來不是因為激氣，「佔中之後其實更加心淡，更加心淡。今次真係諗住可能係最後一次，唔行真係好似對唔住子孫。」

雖說心淡，但她仍心存希望，「都有一線希望嘅，希望佢（政府）肯傾吓囉，真係了解到我哋香港人，其實我哋絕大部分都好善良嘅香港人，邊個想搞事啫。」夫婦二人在港土生土長逾60個春秋，她續指：「在一個相對叫做有啲法治嘅社會裡面生活咗咁多年，大家都想保持，講真都係已經變了質，即係2047都未到、已經提早（變質）。」

<figure>
<img src="https://web.archive.org/web/20210705021543im_/https://www.hkcnews.com/news_新聞/hk-discuss/2019/06/遊行-師奶-6月9日反送中大遊行-20190609232747_1da1_large.jpg" alt="">
<figcaption>師奶團有鼓隊「加持」。全港九新界離島師奶反送中Facebook照片</figcaption>
</figure>

遊行隊伍中又見一粉紅色床單製作而成的標語，正是「師奶團」所在。師奶團源於觀塘師奶黃彩鳳發起的一份師奶反修例聯署，黃彩鳳今日未能上街，但師奶團表示她的精神同在。四十出頭的Susan社運經驗較少，也不知怎樣組織團隊，但今日都出來嗌咪，「想話俾人知，其實我哋師奶幾忙都好，我哋係有獨立思考，我哋可以出來講嘢。因為呢個都係一個榜樣，想俾下一代知，其實今次真係好急切，今次唔出來，唔知下次有冇得再出來。」

師奶兼鼓手Amy將兒子交給老公照顧，但其實父子倆今日都有出來遊行，Amy則參加師奶團，她表示：「屋企人都知咩事，都反對的。同埋因為影響到我們日常生活，即係好多嘢如果社會有問題，你出聲係被人拉嘅，咪會好似大陸咁，所有嘢都係假的。」Amy較常參與社會運動，熟悉團體運作，所以今次幫了師奶團一個大忙，令師奶團成「隊形」。

師奶團不僅有粉紅床單，還有鼓隊，其中師奶阿蚊是主打鼓手。她幫忙設計口號、拍子，「重覆同一個口號會好催眠，起碼要諗5至8個。」而且一時唱歌、一時叫口號，才不至於「悶親」，今次就唱了好幾首「誰說」、「人民之歌」、「自由花」。她多年來與朋友參與七一、元旦遊行等，都會打鼓激勵士氣，「因為唔想死氣沉沉，要wake up~」

<figure>
<img src="https://web.archive.org/web/20210705021543im_/https://www.hkcnews.com/news_新聞/hk-discuss/2019/06/反送中-藝術-6月9日反送中大遊行-20190609232920_25b9_large.jpg" alt="">
<figcaption>藝文界舉起麒麟、自製道具等參與遊行。莊曉彤攝</figcaption>
</figure>

不願上鏡的梁小姐，帶著三個小朋友參與遊行，大仔讀中二。梁小姐指如果修例通過，將會考慮移民，因為覺得香港已經不適合下一代，屆時人身安全成問題。她又相信，如果不是正值學校考試時期，應該會有更多人參與，而她的三個小朋友明天都要考試，梁小姐笑言：「我叫佢哋快啲溫晒書先。」問到仔女會否覺得遊行又累又熱，小朋友都說不會，大仔更答道：「為香港。」讀中二的大仔表示，同學間都有討論到修例，認為要反對。

另外，藝文界出動舞麒麟，他們指麒麟花了一整個星期「漏夜」製作，「麒麟係驅邪，我們用咗成個禮拜在牛棚整的，自發的市民來到牛棚工作室整，牛棚那邊好多少數族裔，連他們都加入我們，幫手製作，而唔係乜都唔知、乜都唔理咁樣。」

參與者之一、80後的Paggye形容：「我們藝文界其實都甚少咁團結、咁多人一齊，同埋集合咁多界別，因為你知我們界別好多啦，包括體育、出版、文化出版、藝術、戲劇啦。我們有9位藝發局民選議員聯署，仲有超過20個民間組織團隊，聯合埋一齊組織今次的遊行。」她續指：「因為我們藝文界其實係創作，而家呢條法例係可以追溯番以前的（罪行），呢個令我們好關注，同埋其實都好擔心的。無論係咪藝術家，市民都應該上街。」

今次修例一役中，80後似乎很活躍？「係呀係呀，我哋而家係投身社會一段時間，可能我哋在大學教書都會帶埋啲學生出來，做社區的亦都會去宣揚多些關於公民意識的事。頭先都有人問我，呢啲道具邊度來嘅，其實都係我哋之前組織過一個活動『尋找海岸線』，關於海岸線的變遷，就製作了呢啲道具，小朋友都幫手一齊做。尋找海岸線係同城市發展、規劃有關係的。」她亦覺得：「雨傘之後，公民意識有所提升，無論我們去召集整道具、召集人的時候，大家都好有意識聚埋一齊去對抗這惡法。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210705021543/https://www.hkcnews.com/aboutus/#subscribe)
