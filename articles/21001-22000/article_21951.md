---
title: "致上一代：我知我哋有幾廢"
date: "2019-07-10"
author: "讀者來論"
category: "眾說"
tags:
  - "廢青"
  - "年輕人"
url: "https://web.archive.org/web/20210702131802/https://www.hkcnews.com/article/21951/%E5%B9%B4%E8%BC%95%E4%BA%BA-%E5%BB%A2%E9%9D%92-21951/%E8%87%B4%E4%B8%8A%E4%B8%80%E4%BB%A3%EF%BC%9A%E6%88%91%E7%9F%A5%E6%88%91%E5%93%8B%E6%9C%89%E5%B9%BE%E5%BB%A2"
original_url: "https://www.hkcnews.com/article/21951/%E5%B9%B4%E8%BC%95%E4%BA%BA-%E5%BB%A2%E9%9D%92-21951/%E8%87%B4%E4%B8%8A%E4%B8%80%E4%BB%A3%EF%BC%9A%E6%88%91%E7%9F%A5%E6%88%91%E5%93%8B%E6%9C%89%E5%B9%BE%E5%BB%A2"
---

# 致上一代：我知我哋有幾廢

【撰文：郭倫】   
 ***作者為中文及通識科網誌作者，著有《圖解「今日香港」》、《為甚麼我考不好中文》等。Facebook專頁： [中文科閱讀理解應試技巧](https://web.archive.org/web/20210702131802/https://www.facebook.com/%E4%B8%AD%E6%96%87%E7%A7%91%E9%96%B1%E8%AE%80%E7%90%86%E8%A7%A3%E6%87%89%E8%A9%A6%E6%8A%80%E5%B7%A7-164354330288453/)***

有網民寫了一篇題為 [《致下一代：你知唔知你有幾廢》](https://web.archive.org/web/20210702131802/https://www.facebook.com/search/top/?q=%20%E8%87%B4%E4%B8%8B%E4%B8%80%E4%BB%A3%EF%BC%9A%E4%BD%A0%E7%9F%A5%E5%94%94%E7%9F%A5%E4%BD%A0%E6%9C%89%E5%B9%BE%E5%BB%A2&epa=SEARCH_BOX) ， 我回敬你一篇《致上一代：我知我哋有幾廢》。

年輕人第一廢，就係讓啲公屋地公公婆婆住。

你都知道香港啲樓價好貴，但係輪候公屋嘅制度，就係年紀越大越高分，越容易申請公屋。

換句話，即係年青人寧願住劏房，都讓你啲公公婆婆住到公屋先。年青人做乜咁廢，唔去爭取自己嘅權益而去讓咗畀班老人家住先？班年青人唔止係廢，直情弱智，咁大愛包容對自己有乜著數？

點解年輕人反對明日大嶼、新界東北發展？就係香港明明有好多棕地，可以快啲咁起屋畀班老人家住，但係政府偏偏要花二十年去搞呢啲計劃。

要二十年，到呢啲計劃實踐咗之後，老人家仲有幾多時間住？仲有明日大嶼、新界東北發展起咗屋之後畀邊啲人住，大家心知肚明。我係林鄭都比大陸人住啦，而家你哋香港人有權委任我做特首架？連選特首幫班老人家早啲上樓嘅投票權都冇，所以我絕對承認我哋年輕人廢！

<figure>
<img src="https://web.archive.org/web/20210702131802im_/https://www.hkcnews.com/news_新聞/hk-discuss/2019/07/七一衝擊立法會-2019七一警民衝突-回歸22周年-20190702015032_13a2_large.jpg" alt="">
<figcaption>年輕人真係幾廢，廢到係抗爭現場清理垃圾。</figcaption>
</figure>

年輕人大學畢業萬零蚊人工，可以年年飛幾轉日本、環遊歐洲？ 幾個月換一次手機、買波鞋？ 有，嗰個咁廢嘅年青人，就係叫做劉鳴煒。

香港係全球最難置業嘅地方，唔食唔住都要20年先買到樓，識得理財就可以買到樓，呢個真係千古奇聞。你講買藍籌股就可以買到樓，有邊隻藍籌股係只升唔會跌㗎？如果係咁容易，當年班公公婆婆一早上曬樓唔使等公屋。就係冇咁容易買到樓，先至有今日單公公婆婆冇屋住。如果咁容易買藍籌就可以置業，咁你係咪鬧緊呢班公公婆婆當年係廢人？唔好意思，我絕對唔同意！我覺得佢哋對香港嘅奉獻好大。

同我講喺美國示威會被警察打死？你知唔知佔領華爾街，美國警察因為過分使用暴力而賠償有幾多錢？ 你知唔知美國人可以有槍，隨時可以殺死警察？

美國示威者暴力過香港，你唔講，

美國人有權選總統，你唔講，

美國凡事以美國人優先，你唔講，

美國嘅樓價低過香港，你又唔講，

咁我可以點同你講？

香港納税人供書教養，養到林鄭你個衰女肥肥白白，仲畀份月薪40萬嘅工你做，你而家反骨，仲用槍射老豆老母，冇陰公呀！咁都唔趕你出街，你話我哋幾廢丫？你同我講美國丫嘛，咁我就同你講，喺外國，個政府一早倒台。

有得普選，年輕人咪唔反你囉！乖乖地，老豆、老母先錫得林鄭你個衰女落架嘛！

睇咗你成篇文，成篇文都喺度不斷鬧鬧鬧，鬧完，香港只會增加分裂，你有冇為過香港好？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210702131802/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210702131802im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
