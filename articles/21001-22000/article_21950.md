---
title: "警員集體不出示委任證如何追究？　大狀石書銘：獨立調查是唯一方法"
date: "2019-07-10"
last_updated: "2019-07-10 01:06:36"
author: "記者莊曉彤"
category: "眾聞"
tags:
  - "石書銘"
  - "獨立調查"
  - "警察委任證"
  - "警員編號"
url: "https://web.archive.org/web/20190724170112/https://www.hkcnews.com/article/21950/%E7%9F%B3%E6%9B%B8%E9%8A%98-%E8%AD%A6%E5%93%A1%E7%B7%A8%E8%99%9F-%E8%AD%A6%E5%AF%9F%E5%A7%94%E4%BB%BB%E8%AD%89-21953/%E8%AD%A6%E5%93%A1%E9%9B%86%E9%AB%94%E4%B8%8D%E5%87%BA%E7%A4%BA%E5%A7%94%E4%BB%BB%E8%AD%89%E5%A6%82%E4%BD%95%E8%BF%BD%E7%A9%B6%EF%BC%9F-%E5%A4%A7%E7%8B%80%E7%9F%B3%E6%9B%B8%E9%8A%98%EF%BC%9A%E7%8D%A8%E7%AB%8B%E8%AA%BF%E6%9F%A5%E6%98%AF%E5%94%AF%E4%B8%80%E6%96%B9%E6%B3%95"
original_url: "https://www.hkcnews.com/article/21950/%E7%9F%B3%E6%9B%B8%E9%8A%98-%E8%AD%A6%E5%93%A1%E7%B7%A8%E8%99%9F-%E8%AD%A6%E5%AF%9F%E5%A7%94%E4%BB%BB%E8%AD%89-21953/%E8%AD%A6%E5%93%A1%E9%9B%86%E9%AB%94%E4%B8%8D%E5%87%BA%E7%A4%BA%E5%A7%94%E4%BB%BB%E8%AD%89%E5%A6%82%E4%BD%95%E8%BF%BD%E7%A9%B6%EF%BC%9F-%E5%A4%A7%E7%8B%80%E7%9F%B3%E6%9B%B8%E9%8A%98%EF%BC%9A%E7%8D%A8%E7%AB%8B%E8%AA%BF%E6%9F%A5%E6%98%AF%E5%94%AF%E4%B8%80%E6%96%B9%E6%B3%95"
---

# 警員集體不出示委任證如何追究？　大狀石書銘：獨立調查是唯一方法

周日九龍大遊行後的旺角黑夜，多名警員執勤時沒有出示委任證或展示編號，有人更戴著警察頭盔及手持圓盾公然表示：「警察執行職務係唔需要顯示委任證。」其言行引起公眾譁然。大律師公會執委石書銘，批評該名「警員」太離譜，「警隊帶頭破壞法治，真係好諷刺，一方面佢哋打住執法嘅旗號，但另一方面破壞法治。」

不過，石書銘表示，現行制度下市民好難追究，既無警員編號，制度上又只能向「自己人查自己人」的監警會投訴。他認為，唯一可行的追究方法是成立獨立調查委員會，調查後提出建議，處理警員違規問題。

[《警察通例》第20章](https://web.archive.org/web/20190724170112/https://www.police.gov.hk/info/doc/pgo/tc/Cpgo020.pdf) 14條列明：「便衣人員不論是否當值，在與巿民接觸和行使警察權力時，必須表明身分及出示委任證。在案發現場的便衣人員，須將委任證掛在顯眼的地方，讓人易於辨認其身分。」眾新聞向警方公共關係科，查詢上述警員的言行可有違反《警察通例》，警方未有正面回應，僅重覆《警察通例》內容：「根據《警察通例》，便衣人員在與市民接觸和行使警察權力時，必須表明身分及出示委任證。如市民提出要求，軍裝警務人員應出示委任證，除非情況不容許；或出示委任證會影響警隊行動及／或危及有關人員的安全；或要求不合理。」

<figure>
<img src="https://web.archive.org/web/20190724170112im_/https://www.hkcnews.com/news_新聞/hk-discuss/2019/07/警員-77九龍區大遊行-旺角-20190708185932_1849_large.jpg" alt="">
<figcaption>7月7日晚上，有人頭戴警員頭盔、手持圓盾，站在十多名便衣及軍裝警員當中，自稱：「警察執行職務係唔需要顯示委任證。」蘋果日報照片</figcaption>
</figure>

自6.12金鐘衝突以來，多名便衣警員執勤時未有出示委任證，或軍裝警員未有在制服展示警員編號，涉違反《警察通例》（通例）。石書銘指，通例是警隊的內部守則，用以規管警員權力，「其中有個好大嘅假設，就係呢啲被賦予公權力嘅人，佢哋係會合法地行使公權力。但係如果佢哋違反咗自己嘅規例，警隊包庇呢啲人，甚至乎准許呢啲警察違反《警察通例》嘅話，市民一般嚟講要警方負責係好難嘅。」石書銘認為，違規做法並非個別警員的行為，相信是高級警官或明或暗示意容許。

石書銘表示，沒有警員編號的情況下難以投訴指定警員，循民事途徑控告警務處處長盧偉聰亦不容易，只能夠指控盧偉聰沒有履行作為僱主的責任。「要睇番一般民事上面，警察有啲乜嘢責任，譬如佢哋唔可以過份使用武力，如果係過份使用武力嘅話，可以話佢侵害人身自由，令到人受傷，之後向佢索償。呢啲有基礎，但淨係佢哋唔戴委任證或者唔顯示個號碼，呢啲其實係警隊佢哋自己要處理嘅紀律問題。」

石書銘指，過往有少數違反通例而告上法庭的案例。他舉例說，如果有市民拒絕警員搜身後，被警用棍毆打，市民推開警察，結果被告襲警，法庭可以認為警員使用過份武力，違反通例，裁定警員當時並非合法地執行職務，「但呢個首先係市民被人告緊，即係佢本身已經蝕咗架啦。」他續指出，這個個案中，若警員被裁定在違反通例的情況下，濫用武力導致被告受傷，被告可以反過來向警員索償。換句話說，警員違反通例可以是支持市民索償的理據，但通例本身並沒有賦予市民向警方追究的權利。

<figure>
<img src="https://web.archive.org/web/20190724170112im_/https://www.hkcnews.com/news_新聞/hk-discuss/2019/05/大律師公會-石書銘-逃犯條例-20190516214154_1468_large.jpg" alt="">
<figcaption>大律師公會執委石書銘。蘋果日報照片</figcaption>
</figure>

近日連串事件，立法會議員、市民、傳媒都拍攝到警員沒出示身分證明的涉嫌違規行為，可足以投訴？「其實你可以，譬如你影到樣，起碼可以identify到佢。之後譬如你去警察投訴課，話我而家有條片，就係呢個喇，你哋搵番幾點鐘、喺咩地方、有邊幾隊警員喺嗰度執行，呢啲資料會有嘅，有埋個樣，你要搵一定可以搵到。但一直大家都係講緊警察投訴課最大嘅問題，就係警察自己查警察，再加埋呢啲咁具爭議性同政治意味咁重嘅案件，警察係咪真係可以公正作出調查，好多人都已經有好大嘅疑問。」

石書銘續道：「而家係，警隊自己包庇緊一班違規嘅警員，之後你就走番去警察嗰度告，話呢班警察違規，你根本就向包庇緊人嘅嗰個人，去告人，你話幾咁諷刺。」

他認為，唯有成立獨立調查委員會，才能有效追究警員違規問題，「獨立調查委員會可以調查警察喺今次事件，佢哋係唔係違反法律賦予嘅責任？或者係無履行到佢哋嘅責任？或者佢哋濫用咗法律賦予佢哋嘅權力？濫用權力其中一樣，就係包庇呢啲唔跟警察通例做嘢嘅警員，包括警官。如果警察違咗規，獨立調查委員會有啲建議出嚟，或者警務處自己見到結果之後認為：如果仍然要保護警隊嘅正當性，就做啲嘢。 」

石書銘最後批評：「佢哋（違規警員）對於法治嘅破壞，比起衝擊造成破壞嘅人，嗰個破壞更加大。你變咗有班行使公權力嘅人係唔需要負責嘅。警察係全香港唯一一班可以合法用武力嘅人，佢哋可以濫用武力又唔需要負責，同黑社會有咩分別？仲衰過黑社會，黑社會都需要受刑罰，但呢班警察連內部都包庇佢嘅話，根本就無後果嘅。」

<figure>
<img src="https://web.archive.org/web/20190724170112im_/https://www.hkcnews.com/news_新聞/hk-discuss/2019/06/速龍小隊-警員編號-police-20190628225444_c914_large.png" alt="">
<figcaption>圖左：《蘋果日報》在6.12上午拍攝到有速龍小隊成員制服上有編號。圖右：眾新聞記者在6.12下午拍攝得速龍小隊多名隊員的制服上都沒有編號。</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190724170112/https://www.hkcnews.com/aboutus/#subscribe)
