---
title: "29個城市以外"
date: "2019-07-07"
author: "骷髏小姐在挪威"
category: "眾說"
tags:
  - "挪威"
  - "挪威王國"
  - "逃犯條例"
  - "反送中"
url: "https://web.archive.org/web/20211028103549/https://www.hkcnews.com/article/21891/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-21891/29%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/21891/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-21891/29%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 29個城市以外

6 月9 日，全球12 個國家29個城市有聲援香港「反送中」行動，挪威在這29個城市以外，榜上無名。無緣6月9日動人心弦嘅白海，於是，走去Oslo地標之一Frognerpark，留下腳印記住呢日，向美麗嘅香港兒女脫帽致敬（下圖）。6月9日嘅黃昏，103萬人嘅汗水，竟然飄洋過海來到Oslo化為雨點。

<figure>
<img src="https://web.archive.org/web/20211028103549im_/https://www.hkcnews.com/news_新聞/hk-discuss/2019/07/反送中-挪威-逃犯條例-20190707073838_160a_large.jpg" alt="">
<figcaption>圖片由作者提供並製圖。</figcaption>
</figure>

6月10日凌晨，年青人反惡法，不惜用血肉之軀，對抗不合符比例嘅警權同暴力，實在頂唔順呢啲洋蔥，把心一橫買咗兩張機票，同骷髏先生飛番香港。撐香港，多兩雙腳，其實微不足道，或者更重要係自我救贖——香港正處於水深火熱嘅大時代，如果唔番嚟，我哋嘅香港身份認同，會有個好大嘅窿。   
   
 踏足喺呢個令世界感動嘅土地，唔止感動，更有感激。

6月16日200萬+1人大遊行、6月21日包圍警總、6月26日愛丁堡廣場集會、7月1日遊行、立法會煲底......都有我哋嘅身影，我哋盡量做個合格嘅啦啦隊。

「反送中」運動，令我哋重新塑造咩係香港人：   
 •      一直以來，大台同細台、和理非非同勇武嘅二元對立，原來唔係鐵板一塊，原來可以接近無縫互補   
 •      對年青示威者嘅衝擊同破壞，原來我哋可以好諒解同接受，因為「反送中」運動令我哋終於深切體會制度嘅暴力，先係最暴力   
 •      原來除咗「只為搵食」嘅DNA，仲有我哋一直以為自己冇，但原來有嘅無私DNA——「一個不能少」

「反送中」運動，重新塑造咩係香港人，係現在進行式，仲係一個分水嶺。香港人，向世界顯示充滿活力創意嘅Be Water 抗爭策略，亦同時展現動人嘅人性光輝；瞓醒咗嘅香港人，令世界驚艷，香港從此不一樣，有危也有機，也有希望。

呢個6月，心情複雜如五味架：

> **反送中引發的抗議政府行動，由6月初至今持續近一個月，包括兩次逾百萬人遊行、6.12金鐘警民衝突、兩次包圍警察總部、連串不合作運動、領事館抗議、全球登廣告、佔領立法會等。政府的回應、各界輿論、有人離世⋯⋯ 這一個月，社會幾乎每天都有史無前例的大事發生，香港人如坐情緒過山車，滑着手機的新聞或討論區時，感受到亢奮、希望、失望、憤怒、傷心、痛心、擔心、焦慮、無力⋯⋯** （來源： [情緒波動？放低手機，同自己傾吓偈](https://web.archive.org/web/20211028103549/https://bit.ly/2Yt1ZQh) ｜眾新聞｜04.07.2019）


身在冇「反送中」大台嘅挪威，究竟可以做咩？除咗亢奮、希望、失望、憤怒、傷心、痛心、擔心、焦慮、無力，我哋多咗份內疚。在地嘅香港兒女重新探索身份認同，重新探索香港前途路向，離地嘅骷髏小姐，挪威雖然冇「反送中」大台，除咗啦啦隊，仲有咩可做？一定有！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211028103549/https://www.hkcnews.com/aboutus/#subscribe)

---

![博客 | 骷髏小姐在挪威](https://web.archive.org/web/20211028103549im_/https://www.hkcnews.com/uploads/avatars/62c82bf5-71b6-4951-bba8-032b2a012e95.png?410975182)

**博客 | 骷髏小姐在挪威**

【骷髏小姐・骷髏小姐在挪威】當年的背包客，第一次去挪威，便呆了一段歲月，因為驚艷。之後再踏足挪威，一晃多年，有欣慰有嘆息，也有憂愁。愛東逛西逛，愛望天望地望人，用近鏡也用廣角鏡，以香港的風景為底色，說些挪威人挪威事。
