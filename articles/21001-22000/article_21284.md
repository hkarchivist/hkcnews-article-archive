---
title: "6.12 大埔物資隊成員：Facebook臨時拉伕，師奶、學生、阿伯齊支援"
date: "2019-06-17"
author: "眾新聞記者"
category: "眾聞"
tags:
  - "大埔區"
  - "反送中"
  - "物資站"
url: "https://web.archive.org/web/20190619200926/https://www.hkcnews.com/article/21284/%E5%8F%8D%E9%80%81%E4%B8%AD-%E7%89%A9%E8%B3%87%E7%AB%99-%E5%A4%A7%E5%9F%94%E5%8D%80-21284/612-%E5%A4%A7%E5%9F%94%E7%89%A9%E8%B3%87%E9%9A%8A%E6%88%90%E5%93%A1%EF%BC%9Afacebook%E8%87%A8%E6%99%82%E6%8B%89%E4%BC%95%EF%BC%8C%E5%B8%AB%E5%A5%B6%E3%80%81%E5%AD%B8%E7%94%9F%E3%80%81%E9%98%BF%E4%BC%AF%E9%BD%8A%E6%94%AF%E6%8F%B4"
original_url: "https://www.hkcnews.com/article/21284/%E5%8F%8D%E9%80%81%E4%B8%AD-%E7%89%A9%E8%B3%87%E7%AB%99-%E5%A4%A7%E5%9F%94%E5%8D%80-21284/612-%E5%A4%A7%E5%9F%94%E7%89%A9%E8%B3%87%E9%9A%8A%E6%88%90%E5%93%A1%EF%BC%9Afacebook%E8%87%A8%E6%99%82%E6%8B%89%E4%BC%95%EF%BC%8C%E5%B8%AB%E5%A5%B6%E3%80%81%E5%AD%B8%E7%94%9F%E3%80%81%E9%98%BF%E4%BC%AF%E9%BD%8A%E6%94%AF%E6%8F%B4"
---

# 6.12 大埔物資隊成員：Facebook臨時拉伕，師奶、學生、阿伯齊支援

眾所周知，大埔網絡動員能力很強，大埔人經常透過社交平台連結彼此，Facebook群組「大埔 Tai Po」更有逾11萬成員。近一星期反送中一役戰火漫天，昨日大遊行前夕，有些大埔人在群組內貼文說，有花店的白花只送不賣、307不斷加開班次（編按：巴士307，主要乘客群是過海的大埔人）、大家在灣仔下車後全車大叫加油！這些貼文每每都有數千人「讚好」。

6.12金鐘爆發衝突，一些大埔的年輕人當天在大埔港鐵站收集物資，又有一些大埔人義載物資往前線。一切都沒有預先安排，全是透過Facebook「臨時拉伕」。

物資站成員之一阿宣（化名）接受眾新聞訪問。廿多歲的她表示，幫手做物資站的人彼此不認識，「見到Facebook有人問，好似係話：『我要湊細路所以出唔到去，但係我可以買啲物資來支援你哋，你哋有無人會出去可以幫我攞出去？』跟住就有幾個人話，咁一係我哋開個站，幫你睇住啲嘢，跟住俾啲會出去嘅人啦。大家都唔識大家嘅，見到有嘢喺度，就知原來係同伴喇。」

<figure>
<img src="https://web.archive.org/web/20190619200926im_/https://www.hkcnews.com/news_新聞/hk-discuss/2019/06/大埔區-大埔墟-20190616141606_2b7d_large.jpg" alt="">
<figcaption>住過大埔的人，大多覺得大埔「好好住」。莊曉彤攝</figcaption>
</figure>

據阿宣說，6月12日下午2時多開始有人在大埔墟站收物資，又在Facebook的大埔群組貼文，於是越來越多人幫手。物資站成員不過幾個，主要工作是看守物資、搬物資上車，當中有一個人會與金鐘前線聯絡。阿宣是中途加入，幫忙看守物資。物資站沒有任何標示，只是幾個年輕人聚在一起，身旁有些物資，前來捐物資或支援的人，大家你眼望我眼，眼神交流一番沒有敵意，就知是同伴。

那天下午一度傳出消息指金鐘站C出口需要哮喘藥，他們就呼籲買藥、盡快出車，讓出發前往前線的人帶上一枝哮喘藥。阿宣說：「雖然大埔去金鐘可能有啲耐，但係如果可以幫到或者補給，都係一件好好嘅事。啲人買哮喘藥係好誇張，係一箱箱。佢哋唔只係普通哮喘藥，係貴嗰隻、無類固醇嘅都有。」

阿宣看守物資這看似微不足道的工作，讓想在後勤支援的大埔人，買了物資後有個收集點；也讓上前線的大埔人可以帶物資出去，並每人至少有一套基本的防禦裝備，包括眼罩、口罩，不讓他們「裸裝上陣」。

<figure>
<img src="https://web.archive.org/web/20190619200926im_/https://www.hkcnews.com/news_新聞/hk-discuss/2019/06/大埔墟站-反送中-20190616141544_1d51_large.jpg" alt="">
<figcaption>大埔港鐵站出口的隧道，經常有不同Busking表演者，照片攝於6月15日，標語寫著「不撤．不散 6.16」。莊曉彤攝</figcaption>
</figure>

阿宣續指，雖然預料反應熱烈，但看著前來支援的人，也有點令她意想不到，「有啲阿叔阿伯，望落去係好維園阿伯嗰啲都話，我可以買十箱水俾你哋，你哋要唔要？要，點會唔要。其實咩人都有，師奶、學生、阿叔、或者我哋同年紀嘅都差唔多。」阿宣形容，許多人來到問他們最需要甚麼，然後去買，「大埔墟火車站附近所有生理鹽水已經被我哋掃晒，要行到去富善。」

糧草已備，也得有運糧車送去前線，義載司機卻不是早有安排，是物資站出現後，有人走來問要不要幫忙車去前線，所以有時有物資無車、有時有車無物資。阿宣說：「好多都係來擺低物資，然後話仲有無其他嘢幫手，我轉頭就會出去示威區，我哋就問你會唔會有位，清得幾多得幾多（將物資送往前線）。」

「其實係好感動嘅，（大家）都唔識嘅，你會唔會介意俾佢上埋你車？大家都話唔介意⋯⋯義載嘅有師奶，又有幾個係做運輸嘅，話我哋可以幫你哋車埋出去，仲要唔介意喺度等，等到咁上下先出。」她又笑言：「真係有『鬼』都捉唔到，你完全估唔到嗰個人會揸車，然後義載物資。」她指，當日街坊共出了十多次車到前線，及至晚上約7時許，被警方指阻街才結束物資站。

她形容，被警方「冧檔」時氣氛沒有十分緊張，「應該係放工時間突然之間好多人買嘢嚟，我哋就好似水貨客咁樣，所以有人投訴阻街。警察嚟到都好有禮貌嘅，都係話快啲走喇，有人投訴你哋阻住啊。」場仗未完，她說之後怎樣支援仍要再想想。

問到此番經驗，會否令阿宣感覺到大埔的社區連結好強，阿宣說：「我一直都以身為香港人，同埋住喺大埔而自豪，由泥鯭車開始，我就覺得大埔係一個好有人情味嘅社區。」泥鯭車是指大埔人建立了以順風車或共乘的士網絡，一起由港島或九龍回大埔。她又高興地憶述：「有次我媽唔記得買菜，我放學去街市幫佢買，去佢去開嘅菜檔買，個姨姨係認得我嘅，但我發現我銀包漏咗喺學校，跟住佢話唔緊要啦，你攞咗去先，聽日叫你媽落嚟俾番錢我咪得囉。其實大埔人真係好好。」

<figure>
<img src="https://web.archive.org/web/20190619200926im_/https://www.hkcnews.com/news_新聞/hk-discuss/2019/06/中環-反送中-police-20190614021852_1b30_large.jpg" alt="">
<figcaption>警方將金鐘人群驅散後，在灣仔至中環一帶路口駐防，物資要安全送到並非易事。莊曉彤攝</figcaption>
</figure>

至於阿宣，廿歲出頭的這一代人，他們的政治啟蒙無疑是2014年的雨傘運動。2014年她是高中生，通識是必修科之一，卻也令她覺得看新聞是苦差，「之前睇新聞就係因為通識要考試，所以不斷背例子，到時要加落去（答案），其實我唔想睇新聞、亦都唔想睇書寫IES（獨立專題探究），真正睇書係中學之後。」

直到那年的9.22大專學界開始罷課、9.28放催淚彈、開始長達79天的佔領，同時中學學界的黃絲帶運動蔚然成風，阿宣也就不再覺得社運距離自己很遠。大概是10月中，阿宣與朋友首次踏足佔領區，「當你親身落去，嗰個感覺係一啲都唔驚。但我係連出去都唔敢被我爸媽知，我話同朋友出去行街，首先我哋係真係有出去行街嘅，有影相俾阿爸阿媽睇，跟住先搭車去金鐘。」她看見人們靜靜地坐在馬路上，學生在遮打自修室做功課，留下印象。

此後，到了2014年12月上旬金鐘一次清場行動中，阿宣首嘗胡椒噴霧與催淚水劑，「係因為有同學喺現場，佢哋係咁喺班group或者自己細group話，可唔可以攞啲乜嘢出嚟，我哋嘅情況真係好嚴竣，跟住我就買咗啲嘢出去。跟住我就好不幸咁試咗次畢生難忘嘅經驗。」

<figure>
<img src="https://web.archive.org/web/20190619200926im_/https://www.hkcnews.com/news_新聞/hk-discuss/2019/06/物資站-反送中-20190616141529_55d3_large.jpg" alt="">
<figcaption>大埔物資隊當日收集到的部分物資，包括頭盔、口罩等。受訪者提供</figcaption>
</figure>

「嗰時候每日返學喺班內都係講緊呢樣嘢，就算你唔參與討論，都唔係聾架嘛，潛移默化都會聽到啲嘅，跟住咪自己再諗。大家唔同政見，覺得自己做嘅嘢都無錯，咁係好正常。但今次好過份，喺巴士睇到開槍嗰吓係，無啦啦喺度喊，隔離嗰個人以為我痴線、走咗。」她又續道：「如果我攞住鐵通、攞住磚掉你，我覺得食彈係理所當然，自己攞嚟賤。但係，你哋係full gear對我哋，我哋乜都無，最普通得個頭盔，面罩都無。」

若要說傘運對今次反送中運動的影響，她只道：「就係大家學識咗處理催淚彈，真係冚住淋水、掉番過去。呢個唔應該係常識嚟，呢個係好悲哀嘅事實，正常（嘅情況下），你唔好話老人家，後生都唔應該識處理呢樣嘢。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190619200926/https://www.hkcnews.com/aboutus/#subscribe)
