---
title: "請繼續堅持，不離不棄"
date: "2019-07-08"
author: "讀者來論"
category: "眾說"
tags:
  - "遊行"
  - "遊行示威"
  - "逃犯條例"
  - "77九龍區大遊行"
url: "https://web.archive.org/web/20220701065818/https://www.hkcnews.com/article/21914/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-77%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-21914/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/21914/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-77%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-21914/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 請繼續堅持，不離不棄

【撰文：陳假】

有日我見到啲以前見人撞吓門就指責人哋用暴力係唔啱、唔道德嘅人喺度講：沒有鬼，只有同路人。

我又見到有啲以前見人貼下 label 就話人左膠嘅人，喺度幫和理非嘅人宣傳抗爭。

當時我真係諗，自己係唔係眼花？定係佢哋有伏呢？

後來我發覺，原來我唔係發緊夢，香港真係變咗， 變得打爛塊玻璃之後，冇整散整場運動， 各方人士仲盡力保護衝擊者，當日抗爭者衝返入立法會救返幾位死士，更加係有情、有義、有勇氣之舉，每次睇返當日場面，都會忍唔住喊 。

<figure>
<img src="https://web.archive.org/web/20220701065818im_/https://www.hkcnews.com/news_新聞/hk-discuss/2019/07/77九龍區大遊行-星光大道-逃犯條例-20190708112624_691c_large.jpg" alt="">
<figcaption>七七九龍區大遊行，參加者經過尖沙咀星光大道，舉起標語。林社炳攝</figcaption>
</figure>

市民唔再好似以前咁見好就收，一場遊行之後再一場遊行，之後更演化成各區接力遊行。網上軍師少咗，取而代之係大家多咗實質嘅行動。唔好問咁做有冇用啦，好多嘢係發生咗之後先知，我唔係先知嚟㗎，唔通當日火燒趙家樓嘅人，會知道以後有咁大回響咩。

面對住絕不退讓嘅港共政權，我哋就係需要呢種互相尊重嘅真正團結，更加唔可以放棄任何一個抗爭者，我哋要堅持繼續抗爭落去，唔可以畀佢哋含冤入獄。

---

![博客 | 讀者來論](https://web.archive.org/web/20220701065818im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
