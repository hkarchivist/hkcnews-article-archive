---
title: "林鄭：我哋畀「餐屎」你，邊個畀chance啲後生仔女呀？"
date: "2019-06-19"
author: "周日"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "逃犯條例"
  - "行政長官致歉"
url: "https://web.archive.org/web/20210704235559/https://www.hkcnews.com/article/21459/%E9%80%83%E7%8A%AF%E6%A2%9D%E4%BE%8B-%E6%9E%97%E9%84%AD%E6%9C%88%E5%A8%A5-%E8%A1%8C%E6%94%BF%E9%95%B7%E5%AE%98%E8%87%B4%E6%AD%89-21459/%E6%9E%97%E9%84%AD%EF%BC%9A%E6%88%91%E5%93%8B%E7%95%80%E3%80%8C%E9%A4%90%E5%B1%8E%E3%80%8D%E4%BD%A0%EF%BC%8C%E9%82%8A%E5%80%8B%E7%95%80chance%E5%95%B2%E5%BE%8C%E7%94%9F%E4%BB%94%E5%A5%B3%E5%91%80%EF%BC%9F"
original_url: "https://www.hkcnews.com/article/21459/%E9%80%83%E7%8A%AF%E6%A2%9D%E4%BE%8B-%E6%9E%97%E9%84%AD%E6%9C%88%E5%A8%A5-%E8%A1%8C%E6%94%BF%E9%95%B7%E5%AE%98%E8%87%B4%E6%AD%89-21459/%E6%9E%97%E9%84%AD%EF%BC%9A%E6%88%91%E5%93%8B%E7%95%80%E3%80%8C%E9%A4%90%E5%B1%8E%E3%80%8D%E4%BD%A0%EF%BC%8C%E9%82%8A%E5%80%8B%E7%95%80chance%E5%95%B2%E5%BE%8C%E7%94%9F%E4%BB%94%E5%A5%B3%E5%91%80%EF%BC%9F"
---

# 林鄭：我哋畀「餐屎」你，邊個畀chance啲後生仔女呀？

林鄭真喺死性不改；滿以為昨日（18號）開記者會一定有重大宣佈，《蘋果》仲影埋有三張tempo紙巾，心諗林鄭一定又扮惡家婆黃曼梨個新抱白燕。點知佢今次唔Q扮，仲叫香港人畀「餐屎」佢。想唔同佢講杏加橙都順唔到條氣！

「餐」你老母咩！搞到有人死，二百萬人上街先至肯出嚟致歉；唔好講話冇流眼淚，連淚光都欠奉，根本就喺假道歉。林鄭你做錯事就可以take 2，啲年輕人就一tick過要坐6籠，你點做香港阿媽呀？你老母、大風爐！

<figure>
<img src="https://web.archive.org/web/20210704235559im_/https://www.hkcnews.com/news_新聞/hk-discuss/2019/06/林鄭月娥-記者會-逃犯條例-20190618165959_17fd_large.jpg" alt="">
<figcaption>林鄭昨天舉行記者會，向全港市民「真誠致歉」。美聯社</figcaption>
</figure>

做人阿媽就要保護仔女，唔取消612暴動定性，啲後生仔女仲有前途咩？搞到佢哋砌起鐵馬對壘，喺邊個搞出來？喺你老母呀林鄭！你唔幫啲後生仔女都唔好害佢哋吖！你咁折墮，因住啲後代冇屎忽！

今日大家唔會再嘥氣叫你落台，因為你林鄭已經喺跛腳鴨，做乜都冇用。賣港建制派因為撐修例，所有政治棺材本完全耗盡，人人都知道香港搞成咁，都喺呢班杏加橙做成。你班蛇齋棕餅派唔該棟起床板思過，2018年選民人數喺3,814,318，今年又一大批後生仔女夠資格做選民。二百萬人已經話畀你哋知，唔會投票畀你班埋沒良心嘅擦鞋佬、擦鞋婆賣港賊。

建制派，收皮！建制派，收皮！

香港市民放心，嚟緊呢一兩年，好多人要收皮。除咗林鄭同埋直選建制派區議員、立法會議員一定會收皮之外，仲有大家忽略咗嘅中聯辦王志民。呢個人丟盡中央臉。中央以為佢在澳門中聯辦搞得掂澳門人，就一定搞得掂香港人，真喺又天真、又傻，超錯囉。

<figure>
<img src="https://web.archive.org/web/20210704235559im_/https://www.hkcnews.com/news_新聞/hk-discuss/2018/01/中聯辦-林鄭月娥-王志民-20180116155700_29fe_large.jpg" alt="">
<figcaption>提出中聯辦和特區政府多D嘅中聯辦主任王志民，今次與林鄭行埋，一齊收皮啦！蘋果日報照片</figcaption>
</figure>

中央揀人喺香港特首方面已經一錯再錯，點知仲揀咗個淨喺識得煲老藕，中意同林鄭行埋嘅王志民。王志民在澳門只懂得管理天生不問世事嘅澳門人，而且只有62萬，香港喺佢哋嘅12倍。來到香港好似入到大觀園一樣，都唔知搞邊科先啱。

自己已經唔夠班，仲要撐冇中央柯打嘅修訂《逃犯條例》，叫哂班香港人大、政協委員訓示，扮哂魚蝦蟹，結果遇到班齊心、鬥志頑強嘅香港人，瓜直。老王，唔識嘢唔緊要，學咯。睇下香港人抗英歷史就知道香港人天生頑強，喺越壓迫越反抗嘅人種。所以：

### 鄭月娥！收皮！   
 建制派！收皮！   
 王志民！收皮！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210704235559/https://www.hkcnews.com/aboutus/#subscribe)

---

![博客 | 周日](https://web.archive.org/web/20210704235559im_/https://www.hkcnews.com/uploads/avatars/abf6c58f-b393-4916-a9e9-5bd0cc101f41.png?636809778)

**博客 | 周日**

【周日・不是星期日】愛每事問，相信宇宙不是偶然形成、萬物不是偶然出現、事情不是偶然發生，一切「相」的背後必定有其真相。
