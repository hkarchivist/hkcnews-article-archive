---
title: "6.12警察開槍後　廿多歲「港豬」首站出來　守住中環黑夜"
date: "2019-06-13"
author: "記者莊曉彤"
category: "眾聞"
tags:
  - "中環"
  - "central"
  - "反送中"
  - "包圍立法會"
url: "https://web.archive.org/web/20210712030234/https://www.hkcnews.com/article/21270/%E5%8F%8D%E9%80%81%E4%B8%AD-%E4%B8%AD%E7%92%B0-%E5%8C%85%E5%9C%8D%E7%AB%8B%E6%B3%95%E6%9C%83-21270/612%E8%AD%A6%E5%AF%9F%E9%96%8B%E6%A7%8D%E5%BE%8C-%E5%BB%BF%E5%A4%9A%E6%AD%B2%E3%80%8C%E6%B8%AF%E8%B1%AC%E3%80%8D%E9%A6%96%E7%AB%99%E5%87%BA%E4%BE%86-%E5%AE%88%E4%BD%8F%E4%B8%AD%E7%92%B0%E9%BB%91%E5%A4%9C-"
original_url: "https://www.hkcnews.com/article/21270/%E5%8F%8D%E9%80%81%E4%B8%AD-%E4%B8%AD%E7%92%B0-%E5%8C%85%E5%9C%8D%E7%AB%8B%E6%B3%95%E6%9C%83-21270/612%E8%AD%A6%E5%AF%9F%E9%96%8B%E6%A7%8D%E5%BE%8C-%E5%BB%BF%E5%A4%9A%E6%AD%B2%E3%80%8C%E6%B8%AF%E8%B1%AC%E3%80%8D%E9%A6%96%E7%AB%99%E5%87%BA%E4%BE%86-%E5%AE%88%E4%BD%8F%E4%B8%AD%E7%92%B0%E9%BB%91%E5%A4%9C-"
---

# 6.12警察開槍後　廿多歲「港豬」首站出來　守住中環黑夜

6月12日金鐘大戰後，晚上的中環，干諾道中出現人海，有人說這實現了戴耀廷的佔中願望。

當晚留守中環的兩名廿多歲年輕人表示，以往從未參與過社運。5年前，「我要真普選」一句話響徹金鐘，他們自言那時候是隻「港豬」，如今出來，是因為反送中與警察的暴力。「我平時都唔係好理政治，但見到自己嘅friend都行動嗰吓，我都心痛、心酸，佢哋中催淚彈，連續幾個鐘係咁流眼水。」W小姐說。

<figure>
<img src="https://web.archive.org/web/20210712030234im_/https://www.hkcnews.com/news_新聞/hk-discuss/2019/06/反送中-年輕人-central-20190613144906_263d_large.jpg" alt="">
<figcaption>6月12日晚，人群擠滿中環干諾道中，但每每有車駛入，他們都會讓出路來。莊曉彤攝</figcaption>
</figure>

6.12整個白晝，警方施放了150枚催淚彈，更出動橡膠彈、布袋彈鎮壓，將大批市民由金鐘趕到中環，然後駐足夏愨道行車橋，與人海遙遙相對。晚上7時多天開始黑，警員似乎向前移動了一步，市民在橋口築起越來越多路障，物料大多取至旁邊和記大廈的地盤，包括工字鐵、竹枝等。8時開始，現場不斷有消息指警方即將清場，8時30分港鐵又封閉金鐘站，又有說外媒撤場、警方突然用大燈照射群眾等，每隔一段時間就緊張一次。

或許是前一晚已通宵守候金鐘，加上日間大戰筋疲力盡，凌晨12時後，中環干諾道中的人群大部分已經散去，留下來的，部分人留守皇后像廣場及至上環地鐵站一帶。大約12時半，有人拿著大聲公說：「今日嘅目的已經達到，大家聽日再見。」馬路上的人便帶著疲憊的身軀離開，人群更顯疏落之際，又有人擔心天橋上的警方會趁機衝下來。

<figure>
<img src="https://web.archive.org/web/20210712030234im_/https://www.hkcnews.com/news_新聞/hk-discuss/2019/06/反送中-警察-central-20190613144930_24fb_large.jpg" alt="">
<figcaption>雙方對峙一整晚，警方在橋上，群眾則在橋下築起路障。莊曉彤攝</figcaption>
</figure>

就在此時，幾個女生開始撿起地上的水樽回收，有些水樽裝滿了水，是物資隊放在路旁讓人隨時取用的。旁邊有幾個男生似乎看著不解，黑衣女生就一邊倒水、一邊向他們解釋：「其實都係好過扔落垃圾筒架咋」、「唔清條街，之後都係清潔工人執」。凌晨差不多1時，約10個說著方言的中年人走到夏愨道路障前，開始將竹枝等搬回工地。一問之下，原來正是該地盤的工人，打算將「路障」拆件搬回地盤。

大部分人群散去之後，開始閃電、下雨，干諾道中基本上可以行車，但上不了夏愨道天橋，又有客貨車司機說著：「義載去旺角！」馬路中間的石壆上仍有人坐著，其中戴著頭盔、口罩、眼罩的L先生及W小姐都是廿多歲。他們放工後趕來，二人都在寫字樓工作，看到新聞後就在晚上10時左右來到現場。

<figure>
<img src="https://web.archive.org/web/20210712030234im_/https://www.hkcnews.com/news_新聞/hk-discuss/2019/06/反送中-中環-年輕人-20190613145007_1887_large.jpg" alt="">
<figcaption>L先生與W小姐接受訪問時，剛開始下雨，他們撐起雨傘。莊曉彤攝</figcaption>
</figure>

L先生自言一直以來都不太理政治，5年前的雨傘運動亦沒有參與，「佔中嗰排，感覺始終無咁深刻，可能會覺得事不關己，就算睇新聞都好，（我）咪就係其他人口中所講嘅港豬、政治冷感，但今次就因為睇到送中呢樣嘢，法律上好苛刻。」他續解釋，如果要處理台灣殺人案，只需要與台灣做移交協定，現在修例卻想將中國也納入移交範圍，「即係往後嘅日子可以用任何理由拘捕喺香港嘅人，就算佢喺大陸無做過任何嘢，因為證據呢方面完全係大陸嗰邊提供，香港根本無審核嘅空間，佢只係話你有證據，OK，咁我（香港政府）一定要簽名，成件事好唔透明。」

他續指，自己在5月底才開始留意修例爭議，6月9日的百萬人大遊行亦因工作無法參與，「跟住到今日，真係睇到新聞覺得實在太過份，覺得自己再唔企出嚟，可能以後無呢個機會再企出來。即係唔好聽啲講句，如果送中條例真係實行咗，以後有仔女嘅時候我哋點樣同佢講呢，我哋連爭取都無爭取過嘅話，同細路仔講都無面。而家呢刻我已經做咗，但我無計，到最後假如佢實施咗，我問心無愧，起碼叫企過出嚟，而唔係完全唔做、做鍵盤戰士。」

<figure>
<img src="https://web.archive.org/web/20210712030234im_/https://www.hkcnews.com/news_新聞/hk-discuss/2019/06/反送中-包圍立法會-20190612232816_ec30_large.jpg" alt="">
<figcaption>白天裡，警方施放的催淚彈一發接著一發。周滿鏗攝</figcaption>
</figure>

同行的W小姐亦是首次參與社會運動，今次出來是因為覺得警方的行為太暴力，出動到橡膠子彈、布袋彈，「吓吓出晒血，心痛、真係好心痛」。她續說：「我今日睇到段片係用警棍毆打一個人，嗰吓我feel到我係心酸，其實嗰個人無做過乜嘢，又唔係有反抗，佢就咁企喺度，警察就隨手拉一個嚟打。嗰幕我係勁深刻，所以唔服，咁唯有嚟接棒。」

「我平時都唔係好理政治，但見到自己嘅friend都行動嗰吓，我都心痛、心酸，佢哋中催淚彈、連續幾個鐘係咁流眼水。仲要唔係企前排，佢（朋友）企中間、路過陪啲同事出去都中伏，嗰吓好心酸，我又幫唔到佢咩。我又返緊工，我唔能夠離開崗位⋯⋯佢堅持咁耐，佢話已經頂受唔住。」W小姐說。她又認為，只要特首林鄭月娥出來回應民意，這許許多多的事情都不會發生，「其實佢係可以改變現實嘅其中一個，但佢無咁做。」

她指，有親戚是退休公務員，而且頗高級，「我今朝先問佢哋，其實你會唔會撐（反送中），佢話，我撐但可以點？」據她說，公務員親戚早已作最壞打算，香港情況繼續變差就舉家移民，自己亦都會走，「香港變到好恐怖，遲早死亡，真係早啲移民仲好，身邊成班friend、同事都講，移民係我哋香港人唯一嘅選擇。」

L先生指，他持有外國簽證，可以在外地長期居留，「但都係香港人嚟嘅，就算離開到幾遠都好，我覺得我始終係一個香港人，覺得香港係一個家，屋企被人搞亂晒，你都會唔開心，而家完全就係嗰種感覺。」

<figure>
<img src="https://web.archive.org/web/20210712030234im_/https://www.hkcnews.com/news_新聞/hk-discuss/2019/06/反送中-香港終審法院-年輕人-20190613145032_135e_large.jpg" alt="">
<figcaption>有人群聚集在終審法院外，午夜後留下來的仍然是年輕人居多。莊曉彤攝</figcaption>
</figure>

<figure>
<img src="https://web.archive.org/web/20210712030234im_/https://www.hkcnews.com/news_新聞/hk-discuss/2019/06/上環站-反送中-20190613145056_21db_large.jpg" alt="">
<figcaption>有人將水放在中環及上環一帶，讓有需要人士取用。莊曉彤攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712030234/https://www.hkcnews.com/aboutus/#subscribe)
