---
title: "唔使理寶礦力係跪定唔跪"
date: "2019-07-11"
last_updated: "2019-07-11 10:42:02"
author: "徐俊文"
category: "眾說"
tags:
  - "無線電視"
  - "tvb"
  - "無線"
  - "無綫電視"
  - "寶礦力"
  - "抽廣告"
url: "https://web.archive.org/web/20210925030703/https://www.hkcnews.com/article/21979/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-21988/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/21979/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-21988/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 唔使理寶礦力係跪定唔跪

<figure>
<img src="https://web.archive.org/web/20210925030703im_/https://www.hkcnews.com/news_新聞/hk-discuss/2019/07/寶礦力-抽廣告-20190711102726_2d9d_large.png" alt="">
<figcaption>照片來源：徐緣Facebook截圖</figcaption>
</figure>

回應寫得隱晦，讓自己有點迴旋空間，無可厚非。

嘗試簡單啲諗，出第一次嗰個滿有態度嘅回覆，當然有風險，所以 [我對上篇文寫](https://web.archive.org/web/20210925030703/https://bit.ly/2YLZ0CP) ：型，就唔使講。關鍵係，型呢一次，需唔需要付出代價。

品牌就價值理念作強烈表態，唔係一個 Marketing 錯誤。營銷大師 Philip Kotler 所寫嘅經典之作《Marketing 3.0》，便高舉以價值作為品牌定位，讓品牌更像一個有血有肉嘅人。

站在某價值一方，必然有成本，如支持同性平權，唔少人認為係普世價值，但必遭保守勢力杯葛。商家衡量得失，也自問真心所信為何物，自己再作取捨。

我嘅睇法係，唔使去判斷呢個回應係跪，定係唔跪。

當日寫第一個回應嗰個香港人，唔理佢係高層中層定低層，總之佢選擇咗做嗰個決定，選咗嗰幾隻用字，已成功激起千層浪，帶起更多品牌討論應否去「撤」。

我地可以做嘅，參考我對上一篇文所寫 [上一篇文所寫](https://web.archive.org/web/20210925030703/https://bit.ly/2YLZ0CP) ，係喺未來有策略咁支持寶礦力，照做出一個銷售增長嘅局面。

總之，要形成一個非常清晰明顯嘅商業現實：

#### 就係有品牌公然挑戰 TVB，選擇唔落一個幾貴嘅媒體，而㨂投放其他宣傳渠道，雖然有大陸憤青鬧，有引起對 TVB 嘅不便，有人唔開心唔高興，但結果係：生意爆升。

只要形成一次咁嘅案例，便能開風氣之先。

反送中運動嘅一個主調，係我地要齊上齊落，唔好放棄每一個喺唔同崗位出一分力嘅人。

#### 我唔理個回應係跪定唔跪，我會繼續買寶礦力，要佢爆條數上去，用商業嘅結果，去為件事作最終嘅對錯判斷，呢個係保護同聲援寫第一個回覆嘅同路人最好嘅方法。

其實，我覺得大眾唔應該去迫品牌表態，亦唔應該向唔想抽 TVB 廣告嘅品牌施壓。各品牌有自己嘅商業考慮，若果我地崇尚自由，我地應該尊重埋品牌選擇唔同價值觀，或唔想表達價值觀嘅自由。

不過，我覺得民眾自發瘋狂咁去支持主動抽 TVB 廣告嘅品牌，出力去撐同自己理念相同嘅商家，亦係我地消費者嘅自由。

講到底，都係商業衡量。

商業，由人產生。

#### 中共力量好大，可能從一開始，香港人反抗就係不自量力。

#### 但要一個品牌喺香港生意爆升，我諗我地仲做得到。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210925030703/https://www.hkcnews.com/aboutus/#subscribe)

---

![博客 | 徐俊文](https://web.archive.org/web/20210925030703im_/https://www.hkcnews.com/uploads/avatars/b04f456a-a77b-4286-adba-b950af6be2cb.png?1988961627)

**博客 | 徐俊文**

【徐俊文・徐想集】營銷品牌管理專才，亦為著名作家、節目主持及商業演講者。曾任壹傳媒首席營銷長、及跨國企業市場營銷總監，現為品牌顧問公司 Toast Communications Limited 行政總裁，專攻網絡推廣、內容營銷及電子商務支援。公餘於香港中文大學及理工大學教授營銷課程。自 2009 年起寫作，題材涉足營銷廣告、品牌形象、商業管理、社會時事及流行文化。曾出版《型銷》、《購想》、《品》、《甜銷》、《銷災》、《廣告＠日本》及《消費者通識》等暢銷著作，並曾於《蘋果日報》、《主場新聞》、《晴報》、《100毛》撰寫有關營銷創意的專欄。
