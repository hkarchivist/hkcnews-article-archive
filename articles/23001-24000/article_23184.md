---
title: "5年後的831"
date: "2019-08-29"
author: "讀者來論"
category: "眾說"
tags:
  - "雨傘革命"
  - "雨傘運動"
  - "umbrella movement"
  - "umbrella revolution"
  - "旺角騷亂"
  - "魚蛋革命"
  - "Mong Kok civil unrest"
  - "Fishball Revolution"
  - "逃犯條例"
url: "https://web.archive.org/web/20210712032126/https://www.hkcnews.com/article/23184/%E9%9B%A8%E5%82%98%E9%81%8B%E5%8B%95-%E6%97%BA%E8%A7%92%E9%A8%B7%E4%BA%82-%E9%80%83%E7%8A%AF%E6%A2%9D%E4%BE%8B-23184/5%E5%B9%B4%E5%BE%8C%E7%9A%84831"
original_url: "https://www.hkcnews.com/article/23184/%E9%9B%A8%E5%82%98%E9%81%8B%E5%8B%95-%E6%97%BA%E8%A7%92%E9%A8%B7%E4%BA%82-%E9%80%83%E7%8A%AF%E6%A2%9D%E4%BE%8B-23184/5%E5%B9%B4%E5%BE%8C%E7%9A%84831"
---

# 5年後的831

【撰文：陳假】

唔經唔覺又到831， 五年前嘅831開始燃起咗香港第一度火， 經過兩個多月嘅佔領行動之後， 可為係第一次嘅革命失敗， 但係亦都揭露咗港共政府嘅真正邪惡面目。

兩年後嘅農曆新年，有一班打破咗一向以來抗爭加鎖嘅年青人走出旺角，同黑警對戰，發動咗第二次革命，可惜革命失敗嘅後果就係當中一班年青人參選俾dq，香港嘅三權分立已經畀共產黨差不多摧毀。最慘嘅係之後呢班年青人被告以暴動罪，要含冤入獄多年。

<figure>
<img src="https://web.archive.org/web/20210712032126im_/https://www.hkcnews.com/news_新聞/hk-discuss/2018/03/旺角衝突-20180323142741_2741_large.jpg" alt="">
<figcaption>梁天琦在2016年農曆新年在旺角發生的「魚蛋革命」事件中，被控以暴動罪，判刑6年。《蘋果日報》照片</figcaption>
</figure>

之後香港嘅社運進入低潮期，老實講當時進入低潮期嘅係包括我自己，因為當時我覺得香港團火係咪已經冇咗？香港係唔係會繼續沉淪落去？

2019年，真係喺毫無先兆底下，唔知邊個屎忽痕搞個送中條例出嚟，呢條條例真係挑起咗埋藏喺香港人心底好耐嘅恐共陰影，積藏多年嘅恐懼同怨氣，再一次將香港人團火燃起，呢團火比以前任何一次都要大，而不幸嘅係，我哋所付出嘅代價都比以前任何一次大，我哋冇咗6條人命，三隻眼，差不多近千個義士被捕。

如果今次我哋團火熄咗， 我哋唔知要等幾多年先會有下一次， 咁嗰近一千個義士咁點算？佢哋會必然受到清算！

只有眼前路，沒有身後身，團火係唔可以熄，我哋冇得返轉頭，無論幾艱難都要繼續向前行落去。

### #光復香港　時代革命

<figure>
<img src="https://web.archive.org/web/20210712032126im_/https://www.hkcnews.com/news_新聞/hk-discuss/2019/07/光復香港，時代革命-721衝擊中聯辦-上環站-20190730124846_2994_large.jpg" alt="">
<figcaption>美聯社</figcaption>
</figure>

呢句口號，就係起始於當年參與魚蛋革命嘅梁天琦先生，係新東補選時候所用嘅口號。係度希望千祈唔好忘記，仍然受牢獄之苦嘅盧建民以及梁天琦等人。當中尤其係盧健文先生，佢名氣唔算太高，但係要受嘅牢獄之苦就最長，長達七年。而大家亦都必須要明白，如果呢近1000個義士要受到清算嘅話，佢哋嘅後果係不堪設想。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712032126/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210712032126im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
