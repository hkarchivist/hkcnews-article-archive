---
title: "14歲少年和理非民主初體驗：我想做記者"
date: "2019-09-09"
author: "記者曾港深"
category: "眾聞"
tags:
  - "00後"
  - "和理非"
  - "何郭佩珍中學"
url: "https://web.archive.org/web/20200928133556/https://www.hkcnews.com/article/23338/%E4%BD%95%E9%83%AD%E4%BD%A9%E7%8F%8D%E4%B8%AD%E5%AD%B8-%E5%92%8C%E7%90%86%E9%9D%9E-00%E5%BE%8C-23338/14%E6%AD%B2%E5%B0%91%E5%B9%B4%E5%92%8C%E7%90%86%E9%9D%9E%E6%B0%91%E4%B8%BB%E5%88%9D%E9%AB%94%E9%A9%97%EF%BC%9A%E6%88%91%E6%83%B3%E5%81%9A%E8%A8%98%E8%80%85"
original_url: "https://www.hkcnews.com/article/23338/%E4%BD%95%E9%83%AD%E4%BD%A9%E7%8F%8D%E4%B8%AD%E5%AD%B8-%E5%92%8C%E7%90%86%E9%9D%9E-00%E5%BE%8C-23338/14%E6%AD%B2%E5%B0%91%E5%B9%B4%E5%92%8C%E7%90%86%E9%9D%9E%E6%B0%91%E4%B8%BB%E5%88%9D%E9%AB%94%E9%A9%97%EF%BC%9A%E6%88%91%E6%83%B3%E5%81%9A%E8%A8%98%E8%80%85"
---

# 14歲少年和理非民主初體驗：我想做記者

「我父母都係大陸人，但係唔代表我會鍾意呢個國家。由細到大每一次返大陸，我都覺得好討厭！」

麥兜（化名），14歲，就讀大埔孔教學院大成何郭佩珍中學，即開學日有人不滿校長就罷課的安排發起 [包圍行動](https://web.archive.org/web/20210702100729/https://www.hkcnews.com/article/23274/92%E7%BD%B7%E8%AA%B2-%E5%8F%8D%E9%80%81%E4%B8%AD-%E4%BD%95%E9%83%AD%E4%BD%A9%E7%8F%8D%E4%B8%AD%E5%AD%B8-23286/92%E7%BD%B7%E8%AA%B2) 、連續兩日有人報警的富善邨學校。麥兜的父母都是內地人，他在香港出生、生活及接受教育，是個土生土長、不折不扣的香港人。「我一出世就喺呢個地方，梗係自認係香港人啦，又唔係因為好似啲人話咩優越感，純粹係因為出於我對呢個地方嘅鍾意。」

<figure>
<img src="https://web.archive.org/web/20210702100729im_/https://www.hkcnews.com/news_新聞/hk-discuss/2019/09/00後-反送中-20190905221151_1a55_large.jpg" alt="">
<figcaption>麥兜（化名）稱，單獨上街並不覺得孤獨：「人出世係自己一個人嚟，人死亡都係自己一個人去」。受訪者提供</figcaption>
</figure>

麥兜的父親是保安員，母親做食品包裝員，他的說話不帶口音，純正廣東話；他所讀所學所寫的是繁體字；家住公屋；手持的玩物是智能手機。麥兜說話像個大人，這個暑假，他投入反送中運動，選擇做一個和理非，清楚說得出原因。

有嬰兒肥、未長高、未變聲的麥兜自稱是一名「毒L」，沒有女朋友、朋友不多，平常生活都習慣孤身一人，大部分時間花在智能手機上。他愛玩電動遊戲、看漫畫及小說，喜歡沉醉在二次元的世界，更喜歡在互聯網消磨時間，6月初，他在社交媒體上看見別人分享有關《逃犯條例》修訂的懶人包，好奇心驅使下，他開始了解修例的來龍去脈。記者問他對條例有幾了解，他指自己記性不太好，只記得其中一點就是：可以引渡在港人士到內地受審，單單這一點他便覺得不可接受。

麥兜記得，父親曾向他透露為何會由內地遷移到香港生活，不單是因為香港生活質素水平較高，更重要的是為了逃避共產黨：「我老竇不嬲都係『港豬』嚟，雖然佢政治冷感，今次反送中運動佢都冇點理，淨係覺得只要唔好騷擾到佢正常生活就可以。但我好記得，佢喺我細個嗰陣就同我講過，千祈唔好相信共產黨任何嘢，因為大陸有好多嘢都可以係假，唔係點解咁多大陸人鍾意落嚟香港買嘢呀，好明顯，就係因為連佢哋本地人都唔信自己國家嘅嘢囉！」麥兜認為，按他父親的說法，中國大陸的司法制度，同樣不可相信。

麥兜又清清嗓子，認真地說：「老實講句，其實我睇完個懶人包，都唔太搞得清楚修例件事和所有嘅問題。只不過我覺得如果呢條惡法會令香港人送中的話，咁我就一定唔會贊成囉。我之前睇連登見過人哋講過一句說話，我覺得講得幾啱，我仲抄低埋，嗰句說話就係：『我們的上一代是為了逃避共產黨而來，請不要讓我們的下一代重回魔掌。』」

<figure>
<img src="https://web.archive.org/web/20210702100729im_/https://www.hkcnews.com/news_新聞/hk-discuss/2019/09/92罷課-中學生-20190907030410_22b8_large.jpg" alt="">
<figcaption>「00後」中學生在今次運動中，接了民主棒（受訪者不在相中）。美聯社圖片</figcaption>
</figure>

除了父親的話，麥兜又解釋為何他只得14歲，便如此討厭中國大陸。他的親戚全部都在內地，所以從小到大，每逢過時過節都需要到大陸探親，加上他家住北區，生活上常常接觸到內地人。他說：「我覺得主要真係文化差異問題，大陸人有好多嘅價值觀同我哋都唔同，例如佢哋好似從來都冇排隊嘅觀念，無論係咩場合、咩情況底下，佢哋都可以打人尖，打完尖仲要若無其事咁；又好似佢哋成日都會隨地大小二便，完全唔介意人哋點睇；講嘢又粗魯又大聲，完全唔理人感受。諸如此類嘅行為，我相信一般香港人都唔會接受到。」

「再者，香港比起大陸自由好多，起碼上網唔使翻牆先啦，每一次返到大陸上網，我就覺得自己好似被隔離咗咁，上Youtube又唔得，上連登又唔得，我都唔明白佢哋生活仲有咩樂趣。」

麥兜指，父母都是大陸人，感覺上他沒有資格斥責大陸新移民來港造成的問題：「我知上一代好多香港人，都係由大陸落香港成長嘅，我父母都係，但我相信香港人成日指責嘅，應該係特別針對而家嘅新移民，即係最近呢幾年先嚟香港嘅新移民。佢哋嚟香港搶資源、搶福利同搶學位嗰啲，雖然我對升大學冇咩信心，但都唔想見到咁多香港嘅大學學位俾晒佢哋囉。仲要每日150個（內地人）咁落嚟，真係唔知第日香港會唔會變咗講普通話。」

不過，麥兜強調他絕對不是歧視中國人，他說：「我屋企人都係大陸人，我又點會歧視佢哋呢。同埋樹大有枯枝呢個道理我都有學過嘅，唔通你老豆係警察，但你係我嘅同路人，我又會歧視埋你咩，英雄莫問出處呀。」

麥兜指，他的大陸親戚都算明白事理，在這次修例風波中，不會刻意與他發生爭拗，以免傷感情。他說：「佢哋當然認為香港嘅示威者係搗亂，仲話啲大學生個個都係收錢搞事，因為佢哋睇嘅所有新聞都係CCTV嘛。當佢哋知我有去遊行之後，竟然冇鬧我，反而都好好奇，問我究竟係咩一回事，我覺得佢哋其實都知自己接收嘅新聞，唔係事實嘅全部。當然，我就算好認真同佢哋解釋香港而家發生咩事，佢哋都唔明，只會覺得香港而家好危險，唔敢落嚟玩。不過佢哋知我唔鍾意同佢講呢啲，都唔會同我爭拗，都算幾尊重我嘅。」

<figure>
<img src="https://web.archive.org/web/20210702100729im_/https://www.hkcnews.com/news_新聞/hk-discuss/2019/06/香港-6月9日反送中大遊行-20190610174301_1e33_large.jpg" alt="">
<figcaption>6月9日的103萬人大遊行，成為麥兜首次的公民運動體驗。美聯社圖片</figcaption>
</figure>

這次反送中風波，是麥兜人生首次親身參與的公民運動。

年僅14歲的麥兜，過去3個月參與了大大小小的遊行示威，每次幾乎都是孤身一人。他尷尬地笑笑道：「莫講話我屋企人啦，我身邊根本都冇人關注今次香港呢件事，咪自己行出嚟行囉。我都好奇怪點解今次搞到咁大件事，佢哋都仲可以置身事外。」麥兜指，他於6月上旬看到網上有人呼籲6月9日上街，麥兜曾經邀請他的朋友同學一同參與，可惜沒人有興趣。他記得：「佢哋多數都係話『咁辛苦』、『冇意思』及『好危險』等說話拒絕。不過我都唔怪佢哋嘅，基本上我哋都冇乜接觸過任何有關政治嘅嘢，學校又唔會教，如果唔係我太過八卦，可能我同佢哋都係一樣。」

結果6月9日，麥兜膽粗粗一個人上街，他說，並沒有向家人隱瞞，家人亦沒有對他作任何刁難，只是提醒他要小心安全，不要太晚回家，也要按時按刻發訊息向家人報平安。

「可能我生得比較矮，樣又細個，嗰日遊行好多人都望住我，仲有人問我係咪同屋企人走失咗，勁無奈囉。本身我係戴住耳機聽歌，諗住一路行一路聽，但每行幾步路就有人聊我講嘢，後尾我索性除咗耳機，同佢哋一路行一路傾。我仲識咗一班叫『家長聯盟』嘅姨姨，佢哋都幾錫我，唔單止借風扇俾我吹，又請我飲寶礦力，仲請我食麥當勞。」麥兜當日就跟隨着「家長聯盟」的步伐，一同遊行到政府總部外，又因為訊號差難上網，他索性全情投入，稱沿途高叫「撤回」口號可能多達千次。

到達政總後，麥兜本想繼續留下，但少做運動的他身體已到極限，首次遊行如「萬里長征」，感到十分疲倦及雙腿酸軟，所以他在家長聯盟的社工陪伴下便回家了。當晚，他從新聞報道中，得悉遊行多達103萬人。睡了一覺後，麥兜以為政府看見這麼多人走上街頭抗議，態度必然軟化，但意想不到的是政府竟然宣布繼續二讀草案。麥兜不太清楚立法程序的步驟，當下只感到「萬里長征」原來徒勞無功：「我老竇話，千祈唔好相信共產黨任何嘢，原來佢錯喇，因為香港政府都係同樣唔可以相信！」

<figure>
<img src="https://web.archive.org/web/20210702100729im_/https://www.hkcnews.com/news_新聞/hk-discuss/2019/08/光復香港，時代革命-反送中-20190829003629_1a43_large.jpg" alt="">
<figcaption>在麥兜眼中，「光復香港，時代革命」不只是口號，而是「00後」一代人的信念。美聯社圖片</figcaption>
</figure>

麥兜對香港人常常提及要爭取的「民主」，認知模糊亦沒有概念。但他從政府看見逾百萬人上街，卻繼續宣布二讀這件事後，略略領悟出什麼是「民主」。他說：「起碼我唔會覺得，呢個漠視市民訴求嘅政府，會係一個民主嘅政府囉。」首次上街之後，麥兜卻無緣在現場見證612，因他一早答應了家人當天要陪伴他們到內地遊玩。由於他手機內沒有翻牆的Apps，形容在內地的三日兩夜是「與世隔絕」，「我係完全唔知發生咗咁大件事，我真係事後先知，仲要係返咗香港先知咁大鑊，上面啲電視完全冇提。」機不離手的麥兜說，他之所以如此討厭返大陸，因消息封鎖有如身處另一個星球。

隨後的和理非遊行，包括616黑衣遊行、71大遊行、光復屯門、光復將軍澳等，都能看到麥兜的身影，他彷彿愛上了遊行似的，幾乎每次他都是一個人出來，除了有兩次跟隨「家長聯盟」之外，他笑言：「我梗係唔會愛上咗遊行啦，咁鬼辛苦，我純粹係愛香港咋。」

被記者問到常常孤身一人上街，總會有些時刻感到孤獨和無助，害怕嗎？14歲的他思索了一會後，回答了一個令記者目定口呆的答案，他說：「人出世係自己一個人嚟，人死亡都係自己一個人去，點解我哋要害怕孤獨？我哋反而要去學識接受孤獨，甚至征服孤獨。」

麥兜指，他知道自己年紀尚輕，未能站在最前線抗爭，所以他每次都只會參與和理非的遊行，免得遭遇什麼危險。「其實我都驚驚哋架，同埋我咩都唔識又咩都做唔到，我覺得如果我行到好前，反而會變得好阻埞。我有睇新聞，見到啲大哥哥大姐姐要拆欄杆、拆燈柱嗰啲，甚至要同警察交手，我又幫唔到手，我去前線嘅話真係博捉架喎，所以唯有企喺後面幫佢哋打氣囉！」

他表示，理解為何前線抗爭者會一直升級行動，甚至作出一些看似破壞社會秩序及和平的行為，因為政府一直都不願意回應市民的五大訴求，他說：「喺612之前，我相信所有人都真係因為條例而走上街嘅，但612之後已經唔止撤回問題，警察嘅濫用暴力先係最大問題。雖然好彩我未俾佢哋打過，又未食過催淚彈，但最諷刺嘅係，我要用『好彩』去指能夠避免到呢啲嘢，乜呢啲嘢唔係好平常架咩？點解我會覺得僥倖呢？我真係覺得好頭痕。」

麥兜又表示，「光復香港，時代革命」從來都不單是一句口號而已，而是一個信念。他認為「時代革命」中的「時代」，正正就是指他的這一個時代，他們「00後」有責任背負着「光復」及「革命」的重任，彷彿他們就是一群被選中的細路一樣。麥兜也明白，這場抗爭運動難以估計會去到哪一日才完結，所以開學後，他仍然會以和理非的表達方式，希望製造更多不同的聲音，向政府表達人民的訴求，當中包括響應學界聯盟的呼籲：罷課。

<figure>
<img src="https://web.archive.org/web/20210702100729im_/https://www.hkcnews.com/news_新聞/hk-discuss/2019/09/92罷課-何郭佩珍中學-20190903222718_12db_large.png" alt="">
<figcaption>大埔孔教學院大成何郭佩珍中學，開學翌日發生警員追截學生的風波。網上片段截圖</figcaption>
</figure>

麥兜表示，他就讀的大埔孔教學院大成何郭佩珍中學，是一間「深紅」學校，初時估計不會有同學罷課，結果開學日有約100名高年級同學響應罷課，但被校方下令要留在校內演講廳，隨後網上更流傳一段錄音，稱校長梁秋雲已經表明會將罷課學生數目呈交上教育局，引起同學們的不滿，之後出現包圍學校行動，警察連續兩日到場。

麥兜指，是次「何中風波」令他感到很欣慰，因為他知道自己不是獨行者，學校裡同樣有人和他持相同理念。當初反送中運動開始時，他有感同學沒太大反應，甚至有很多人不知道發生什麼事，令他以為校內的人都是「港豬」。「呢兩個幾月大家所睇到嘅嘢，我相信大家識分析件事對與錯，我相信我哋呢邊嘅支持者只會愈嚟愈多，因為時間可以證明一切。我希望我身邊嘅人會慢慢逐漸開竅，一齊對抗惡法，對抗暴政！」

他指，一向沒有太大的理想，只希望將來長大後，能夠照顧到自己，不用父母擔心而已。但經過今次修例風波後，他好像找到了更明確的理想。

「我想做記者。經過呢兩個幾月，我發覺社會上充斥住太多嘅唔公平同唔公義，我想守護所有事情嘅真相同事實，我想將所有嘢呈現喺社會大眾面前。而且，做記者可以周圍去唔同嘅地方採訪，睇落好有挑戰性。」

將來會否加入勇武抗爭？他表示，會比較希望投身傳媒行業，多過做前線抗爭者，指除了因為「淆底」之外，最大原因是他認為透過文字，更加能改變這個社會。他續說：「學校中文書都有教魯迅啦，當初我都唔明點解佢要棄醫從文，我諗我而家開始明白了。」

麥兜思想成熟，記者對他說，假若他將來真的要成為記者，必須要努力學習，增強知識和語文能力。

麥兜尷尬地笑笑道：

> 我成績真係麻麻，不過今個暑假嘅體驗，令我知道有好多嘢都唔係必然，包括讀書。雖然我唔知道呢場抗爭要捱幾耐，但香港人都一定要堅持落去，應承我，香港人，唔好放棄！香港人加油！我都應承香港人，我會努力讀書，將來成為一個好記者，改變呢個社會！



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210702100729/https://www.hkcnews.com/aboutus/#subscribe)
