---
title: "紀律部隊成員前線抗爭：我喺612之後，由和理非變勇武"
date: "2019-08-30"
author: "記者曾港深"
category: "眾聞"
tags:
  - "紀律部隊"
  - "勇武抗爭"
  - "公務員"
url: "https://web.archive.org/web/20190830012346/https://www.hkcnews.com/article/23160/%E7%B4%80%E5%BE%8B%E9%83%A8%E9%9A%8A-%E5%8B%87%E6%AD%A6%E6%8A%97%E7%88%AD-%E5%85%AC%E5%8B%99%E5%93%A1-23160/%E7%B4%80%E5%BE%8B%E9%83%A8%E9%9A%8A%E6%88%90%E5%93%A1%E5%89%8D%E7%B7%9A%E6%8A%97%E7%88%AD%EF%BC%9A%E6%88%91%E5%96%BA612%E4%B9%8B%E5%BE%8C%EF%BC%8C%E7%94%B1%E5%92%8C%E7%90%86%E9%9D%9E%E8%AE%8A%E5%8B%87%E6%AD%A6"
original_url: "https://www.hkcnews.com/article/23160/%E7%B4%80%E5%BE%8B%E9%83%A8%E9%9A%8A-%E5%8B%87%E6%AD%A6%E6%8A%97%E7%88%AD-%E5%85%AC%E5%8B%99%E5%93%A1-23160/%E7%B4%80%E5%BE%8B%E9%83%A8%E9%9A%8A%E6%88%90%E5%93%A1%E5%89%8D%E7%B7%9A%E6%8A%97%E7%88%AD%EF%BC%9A%E6%88%91%E5%96%BA612%E4%B9%8B%E5%BE%8C%EF%BC%8C%E7%94%B1%E5%92%8C%E7%90%86%E9%9D%9E%E8%AE%8A%E5%8B%87%E6%AD%A6"
---

# 紀律部隊成員前線抗爭：我喺612之後，由和理非變勇武

「除低咗制服，我就係一個普通嘅香港人。國難當頭，匹夫有責，就算之後俾人秋後算帳，我都唔會介意！因為我係香港人。」

阿天（化名），未夠30歲，畢業於香港中文大學，現時是紀律部隊人員。在今夏的逆權運動，由6月12日開始，幾乎每次都可以在前線看到阿天的身影。也是在這次運動，他由「和理非」慢慢變成一些人口中的「勇武」。不過在612之前，他卻不是太熱衷於政治參與，阿天憶述：「又未至於政治冷感嘅，不過唔算太投入囉！六四同七一我都少去。我最有印象就係2014年嘅926，同埋成班同學一齊衝入去公民廣場，嗰陣真係純粹當係陪班friends先去，仲好記得嗰陣大家都仲好左膠，入到去個個都舉起晒雙手，叫人唔好衝擊。」阿天在2014年的雨傘運動，亦有跟隨學校學生會到金鐘做支援，例如運送物資，不過他的參與度只屬一般，未找到個人參與社會運動的意義及定位，去到雨傘運動後期，阿天沒再上陣。   
   
 阿天為何投身紀律部隊？他答得非常爽快：「人工高、福利好同鐵飯碗。」阿天是一位運動愛好者，體格強壯，符合體能要求。「一直以嚟，我都冇諗過要考公務員，一嚟對政府感覺麻麻，二嚟我認為呢啲工種一定好悶。後來因為失業超過一年，在朋友建議下試考，結果被取錄。」   
   
 阿天大學畢業後做過數份工作，包括補習老師、售貨員、運輸工人、食物包裝員等，但沒有一份做得長久，多數都是打散工。「其實畢業後都唔知自己想做啲咩，所以搵工都冇乜目標，只要能夠搵到錢嘅我都會做。」他後來失業逾一年，是因為跟拍拖6年的女朋友分手，意志消沉做「廢青」。最終因為經濟壓力，決定出山以「鐵飯碗」為目標。

<figure>
<img src="https://web.archive.org/web/20190830012346im_/https://www.hkcnews.com/news_新聞/hk-discuss/2019/08/反送中-示威者-勇武抗爭-20190828184846_27ad_large.jpg" alt="">
<figcaption>是次反送中運動，被視為「勇武派」的前線抗爭者，他們的故事蘊含對香港前景的看法。圖中人並非受訪者。美聯社圖片</figcaption>
</figure>

今個夏天，阿天在新聞中留意到《逃犯條例》修訂，在朋友的建議下，他認真地閱讀修例內容，明白到如果通過，意味中國大陸可以借用香港的司法系統，把香港人送到內地受審，香港人將不能再享有《基本法》保障的自由。那一刻，阿天才明白到後果嚴重，自由也非必然。

修例爭議不斷升溫，政府卻一直無視市民擔憂。6月9日，阿天沒法參與民陣大遊行。當他得悉遊行人數超過100萬，非常震驚，料想不到香港人原來在某些時刻很齊心。不過，令他更震驚的是政府晚上宣布6月12日如期二讀《逃犯條例》修訂草案。阿天對此大感意外：「過百萬人行出嚟，都可以『已讀不回』。林鄭月娥面皮應該仲厚過港女啲粉底。」這事也成為阿天決心要在6月12日走出來的原因。

阿天說，礙於他職業身份尷尬，所以最初參與抗爭都是點到即止，「其實自己都好淆底，612嗰日都唔敢企太前，只係跟住幾個friends一齊企喺添馬公園嗌吓口號，叫囂吓咁。我哋咩gear都冇，得個口罩咋，難聽啲講句，嗰日我哋真係諗住野餐，哈哈！」他表示，當時與幾個朋友連佔馬路都不敢，留守添馬公園草坪，向着立法會大樓方向聲援示威者。

6月12日的警民衝突，真正爆發點是下午3時半左右，阿天當時身處添馬公園近添華道入口，看到有示威者衝破警方防線，警方一路後退至政府總部，並展示黑旗指將會放催淚彈。本來，他和朋友打算離開，就在他跟隨離隊人群沿海濱長廊往中環方向之際，目睹了這一幕：   
   
 「我見到有個好細粒嘅女仔，看來十五、六歲，着晒成身裝備頭盔眼罩等等，自己一個拿着一張寫上『反送中』硬卡紙，跪在海濱長廊，求我哋唔好走。佢話我哋啲『和理非』一走，前面的『勇武』就會好危險，因為警察會冇晒顧慮。我嗰一刻真係睇到呆咗，究竟呢個社會發生咩事，先會令到一個十幾歲嘅𡃁妹咁樣唔理自己尊嚴跪喺街上，求人留低幫手爭取所謂嘅民主。」   
   
 阿天說，這事對他及朋友衝擊很大，他們因為這個女孩停下腳步，沒有繼續向中環方向撤退，反而戰戰兢兢走向示威者佔領的添華道，沿途不斷聽見有人大喊：「求吓你哋唔好走呀！」、「我哋得一次機會咋！」、「寧化飛灰，不作浮塵」等。示威者叫喊的一字一句，深深嵌入他的心底。   
   
 阿天說，他與朋友除了口罩，沒有任何裝備。不過，當到達示威人群，彈指之間，他們已「被穿上」裝備，「人們見到我哋咩都冇，仲驚過我哋，不斷係咁塞啲嘢俾我哋，咩都有。呢邊有人幫我戴頭盔，嗰邊有兩個女仔幫我包保鮮紙，另一邊又有個男仔遞把遮俾我傍身，我根本都未嚟得切反應。」阿天說道。   
   
 阿天被現場氣氛感染，身處位置亦一步步越來越接近最前線。他當下彷彿忘記自己職業，只希望能盡一點綿力，為這群年輕人付出一己的力量。他感慨說：「當你見到中學生比自己更勇敢嘅時候，真係唔多唔少都有啲羞愧。而家係暑假，佢哋呢個歲數應該出去玩、出去溝仔溝女、好好享受佢哋嘅暑假，唔係熱辣辣仲要走上街頭同警察抗爭，為香港對抗惡法，仲要承受俾人拉嘅風險。我相信，正常一個人見到都會感到好心嗡！」   
   
 大約下午4時，警方開始清場。阿天身處的添華道，被警察發射多枚催淚彈，這是阿天人生中首次嚐到催淚彈「滋味」。他說：「成身被火燒咁，個心口極痛，但最痛都係個心，唔通班警察見唔到大部分示威者都係小朋友嚟咩？點解可以咁殘忍。」阿天親眼看到速龍小隊驅散示威者時的手段，怒斥：「根本想殺人，佢哋啲警棍下下都想扑頭，大佬，會死架！我同我班兄弟話晒平時都有操開，邊有可能眼白白睇住班𡃁仔𡃁妹俾佢哋追住嚟打。」在警察清理添華道時，阿天與朋友盡量以軀幹保護年輕的示威者慢慢撤退到夏慤道，但他的背部、小腿、前臂及股骨位置都被警棍打傷，頸部面部被噴胡椒噴霧，強烈的刺痛感覺，令阿天第一次感受無可言喻的恐懼感及憤憤不平，「我一直都以為，我哋最多是生於亂世，612嗰日，我係感到身處地獄！」

阿天表示，他在學堂時也使用過胡椒噴霧及伸縮警棍，因為工作需要他還需要經過考核和測試，但這次卻是他首次親身感受到被這些武器攻擊的威力：「一直以嚟我認為伸縮警棍所賦予的意義及權力，都喺為咗保護香港市民，但我竟然見到佢哋用警棍去毆打香港市民，我真係覺得好諷刺！」阿天在612所受到的創傷，成為他之後決心要成為前線「勇武派」的最大原因，因為年近30歲的他，要以行動證明予年輕人知道，這個社會仍然有人願意站在他們前面，保護他們。   
   
 612之後，阿天盡可能抽時間參與遊行集會及各區的光復行動，就算要上班，他也會在下班後趕到現場。可能是買物資送上前線，也可能帶同裝備以便放工後變裝上陣。不過由於他要輪班工作，難以參與所有的反送中運動。他扳着手指頭算，說除了721圍警總、一連三日的機場集會、光復將軍澳、光復上水、三罷行動及與他無相關的界別集會，基本上他都有參與。

<figure>
<img src="https://web.archive.org/web/20190830012346im_/https://www.hkcnews.com/news_新聞/hk-discuss/2019/06/包圍立法會-反送中-20190612231947_e48e_large.jpg" alt="">
<figcaption>612，改寫了修例、改變了一些人對社會運動的看法。圖中人並非受訪者。資料圖片</figcaption>
</figure>

阿天指「和理非」及「勇武」最大的分別只是訴諸不滿的方式，但其實理念及目標都是一樣，所以兩邊並不需要與對方劃清界線，也是今次運動的最大原則：不割席、不分化。

「啲人成日話勇武抗爭嘅行為有幾暴力，整爛下啲燈柱，打爛幾塊玻璃，直到最近先開始放吓火，但就由612開始已經俾人叫暴徒。正正因為咁，和理非更加唔可以同我哋割席，因為喺啲差佬眼中，和理非和勇武係冇分別嘅。所以佢哋要去保護我哋或者當係為我哋出番口氣。」   
   
 阿天表示，自從進化成「勇武派」之後，每一次遊行集會之前，都會先作最壞打算的風險預測，再與手足們討論針對當日地形及街道的戰術，大家目的只有一個：「咁多人嚟就要咁多人一齊走！」阿天指，戰術及策略都會因時制宜，基本上都是即場與手足討論進退，秉持着沒有大台的原則。   
   
 阿天認為，現時香港的狀況，勇武抗爭已經不能避免。「香港人一直堅守和理非嘅原則。但其實早於2014年已經證明係冇用，嗰陣黃之鋒嗰啲又成日提倡咩不傷一物同不傷一人，最後咪又要坐監，同埋其實由926衝入公民廣場嗰一刻，已經俾外界質疑係咪違背咗和理非嘅原則啦！」他表示，難以理解香港人到此時此刻仍然質疑勇武抗爭的想法，因為時間已經證明了和理非是沒有用的。   
   
 不過，阿天補充，他理解很多香港人都有負擔在身，難以要求全部人都走上街頭勇武抗爭。他希望，幫不到忙不要緊，但不要去抨擊他們，因為他們這樣做，是在保護香港這個家。

他又明白未必個個香港人都能夠認同或接受他們的抗爭手法，因為香港人的道德底線很高，在鏡頭下的暴力會被無限放大。不過，他始終認為現時示威者使用的暴力，例如7月1日衝擊立法會，比起香港現時的政治暴力、議會暴力及管治暴力，都是小巫見大巫。「眼見未為真，何況鏡頭下嘅示威者？而家香港仲有好多肉眼睇唔到嘅嘢，逐步逐步消失緊，好似三權分立、一國兩制、集會自由等等，我哋都睇唔到啦！希望香港人除咗可以更加包容之外，諗嘢都要宏觀啲。」阿天認真地說道。

<figure>
<img src="https://web.archive.org/web/20190830012346im_/https://www.hkcnews.com/news_新聞/hk-discuss/2019/07/逃犯條例-元朗白衣人-元朗打人-20190722133011_2754_large.jpg" alt="">
<figcaption>721元朗白衣人襲擊事件，令阿天非常憤怒。網上圖片</figcaption>
</figure>

被問到兩個多月來，哪一天他最難忘，阿天肯定地說：「一定係721！」他相信，721也是香港人心目中最難忘的一日。當晚元朗發生白衣人無差別攻擊市民事件，這也成為阿天抗爭以來最遺憾的一件事。

「我嗰日成日都喺上環前線，根本冇時間睇新聞。我哋係有聽哨兵講元朗出事，但自己都未搞掂，淨係要諗點應付西環班狗，已經搞到一頭煙同埋唔好唔記得，佢哋嗰日喺天橋上面開槍。去到夜晚11點，我同班兄弟諗住坐低搵少少嘢食，因為真係好肚餓，成日淨係咬咗一個包同少少乾糧，一坐低碌一碌TG，嚇到我哋完全食唔落嘢，見到啲白衫佬癲到衝埋上西鐵開拖。完全冇諗過，喺法治之區嘅香港，會發生咁離譜嘅事。」阿天與朋友們商討後，決定搭的士去元朗，當他們到達元朗西鐵站時，已經不見白衣人蹤影，只看到站內一片狼藉，血跡斑斑，彷如置身電影《屍殺列車》車站。那刻阿天悲從中來，流下眼淚，除了為自己趕不及到現場忿忿不平，最令他悲傷的是：這個香港，還是大家熟識的香港嗎？   
   
 他們本來想叫齊人馬連夜偷襲南邊圍，為元朗街坊「出番啖氣」，但戰力分散之下，人數始終不足。再者，警方派出防暴警察在元朗西鐵站附近截查黑衣人，又稱會到南邊圍捉拿涉事白衣人，他們只好放棄復仇，希望警方「做吓樣都好，起碼拉番幾十人，叫做有個交代。」阿天回家後，一直看着元朗直播新聞，將唯一希望放在警察身上。怎料從當晚事發至凌晨，元朗區助理指揮官（刑事）游乃強向記者交代警方在南邊圍村的行動，稱「同事不見有人持攻擊性武器」，未有即時大舉拘捕。   
   
 「其實當日網上已經有好多傳言話警黑勾結，有人話打去999會叫你驚就唔好出街，又有人話影到有兩個軍裝喺白衫佬西鐵站打人嗰陣嚟到，然後轉身走。但我諗，唔會唔拉人啦，咁多個台，咁多個鏡頭影低晒啲人喎，做吓樣都好，起碼拉番幾十人，叫做有個交代。但佢哋竟然夠膽死一條友都唔拉，仲話睇唔到有人持攻擊性武器，佢哋究竟係盲定弱智，定係當全香港人都係弱智？」

<figure>
<img src="https://web.archive.org/web/20190830012346im_/https://www.hkcnews.com/news_新聞/hk-discuss/2019/08/公務員集會-公務員-20190803002312_20d9_large.jpg" alt="">
<figcaption>阿天在遮打花園與其他公務員一起表達訴求，是他在今次運動中最感動及開心的一晚。資料圖片</figcaption>
</figure>

阿天是紀律部隊人員，被問到走到前線勇武抗爭，會否擔心身份曝光？他微微一笑說：「當然驚啦，老實講，我都係打份工，我都要養家，我都會怕冇咗個飯碗。但我更驚失去咗我嘅家，香港就係我嘅家，而家我嘅家慢慢被人破壞緊，如果我唔去保護我嘅家，反而選擇去保護個飯碗，咁就算我有飯食，咁都冇地方俾我食飯啦，有咩意思呢。」他說，紀律部隊要求人員保持政治中立，他說現時香港官員失職、政府失信、警隊失紀，他們作為人民之僕，不論本身政治理念如何，均竭盡所能對政府忠誠，也是政治中立的原則，他是理解的。但阿天引用政務主任發表的聯署聲明指：「現時香港正處於大是大非之際，我們不願保持沉默。對問題根源視若無睹，非但將服務市民的使命置之不顧、更遑論將香港帶回正軌。」   
   
 如今白色恐怖的氛圍下，他真的不怕被秋後算帳，甚至被捕被檢控？不但失去工作，更可能要負上刑責。阿天說：「企得出嚟就預咗喇，不過我都會盡量去隱藏自己身份，所以每一次行動我都包到自己實晒，面巾、泳鏡同豬嘴呢啲就基本啦，同埋着過啲衫褲都係盡量着一次就丟，保障番自己。返工嗰陣都要忍住口隻字不提，係幾辛苦架。不過冇計啦，老實講暫時我都唔討厭份工，都想繼續做。但如果遲啲真係要清算我嘅，咪當重新嚟過囉，起碼我仲有能力同未有咁大負擔底下，想為香港付出更多。」

阿天自加入紀律部隊後，從家中搬了出來一個人住，每個月定時定候回家探望雙親及給予家用。他慶幸一個人生活後才開始反送中運動，因為他不願跟父母透露在運動中走到那麼前，會令爸媽擔心。對於曾經失業超過一年的他，父母知道他現在有了穩定工作十分高興，阿天不想為他們增添不必要的煩惱。

阿天也提到8月2日的公務員集會，很感激當日所有出席的公務員，令他感到自己不是獨行者。他感慨說：「我除低咗制服，我就係一個普通嘅香港人。國難當頭，匹夫有責，就算之後要俾人秋後算帳，我都唔會介意！因為我係香港人。」當日阿天都有出席集會，親眼見證4萬人逼爆遮打花園，阿天意想不到會有那麼多公務員冒雨走出來抗議。那晚他在遮打花園與其他公務員一起表達訴求，成為了阿天在今次運動中最感動及開心的一晚。   
   
 他希望能夠有更多香港人站出來，為不公義的事發聲。他說，香港現時情況很尷尬：「老實說，而家處於好兩難嘅局面，和理非政府又唔會理，勇武香港人又玩唔起，其實真係唔知可以點。所以香港人真係要再團結啲，我哋冇得再輸喇。五年前我哋已經輸過一次，如果今次我哋再輸，香港就會萬劫不復，希望香港人可以醒吓啦！」

<figure>
<img src="https://web.archive.org/web/20190830012346im_/https://www.hkcnews.com/news_新聞/hk-discuss/2019/08/速龍小隊-警察-821元朗站示威-20190822025102_d1e1_large.jpg" alt="">
<figcaption>阿天想問警察一句：「你係一個人先，定一個警察先？」美聯社圖片</figcaption>
</figure>

最後，阿天談及到對警察的看法。   
   
 「我都係紀律部隊，我梗係明白紀律部隊嘅最基本要求係『絕對服從上司命令』，如果唔係唔好話執行任務，連學堂都出唔到。我唔係警察，但我相信紀律部隊訓練應該都係大同小異，所以成個過程，接受紀律部隊灌輸的價值觀係必須。講好聽啲就係灌輸一啲好嘅思想，從而可以不偏不倚咁執行任務；但唔好聽，就係洗腦。因為不論係警察，抑或係其他政府部門，都係政治架構入面最重要嘅力量，如果佢哋唔係站喺從政者一方，政權可以隨時一夜改寫，所以絕對服從係最重要。」

「但我想問啲警察一句：你係一個人先，定一個警察先？老實講，2016年魚旦革命，我睇新聞見到有差佬俾示威者用磚頭掟到爆缸，我嗰陣會戥佢可憐，因為嗰陣嘅警隊都未至於好似而家咁失控。而家見到個差佬俾人用鐵枝篤咗吓，我真心覺得佢哋係自己攞嚟，一啲可憐嘅感覺都唔會有，因為你只要諗番呢兩個月啲差佬點樣用暴力對待示威者、做錯嘢又唔肯認，仲要叫人哋做曱甴！香港人對香港警隊已經唔會再存有任何希望同敬重，因為你哋喺今次反送中嘅所作所為，一定會被記錄在歷史之中，香港人唔會忘記。」阿天沒有任何勸勉的說話想跟警察說，他只有一個希望，就是盡快成立獨立調查委員會，將所有違規的警察繩之於法。   
   
 阿天說，好慶幸從事的紀律部隊工作，不需要與民為敵，因為他不能夠做一些違背良心的事。假若真的要走到這一步，相信他會再次失業。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190830012346/https://www.hkcnews.com/aboutus/#subscribe)
