---
title: "19歲勇武女生：我想試吓保護別人"
date: "2019-09-30"
author: "記者曾港深"
category: "眾聞"
tags:
  - "勇武抗爭"
  - "反送中"
  - "女示威者"
url: "https://web.archive.org/web/20210712032812/https://www.hkcnews.com/article/23855/%E5%8B%87%E6%AD%A6%E6%8A%97%E7%88%AD-%E5%A5%B3%E7%A4%BA%E5%A8%81%E8%80%85-%E5%8F%8D%E9%80%81%E4%B8%AD-23855/19%E6%AD%B2%E5%8B%87%E6%AD%A6%E5%A5%B3%E7%94%9F%EF%BC%9A%E6%88%91%E6%83%B3%E8%A9%A6%E5%90%93%E4%BF%9D%E8%AD%B7%E5%88%A5%E4%BA%BA"
original_url: "https://www.hkcnews.com/article/23855/%E5%8B%87%E6%AD%A6%E6%8A%97%E7%88%AD-%E5%A5%B3%E7%A4%BA%E5%A8%81%E8%80%85-%E5%8F%8D%E9%80%81%E4%B8%AD-23855/19%E6%AD%B2%E5%8B%87%E6%AD%A6%E5%A5%B3%E7%94%9F%EF%BC%9A%E6%88%91%E6%83%B3%E8%A9%A6%E5%90%93%E4%BF%9D%E8%AD%B7%E5%88%A5%E4%BA%BA"
---

# 19歲勇武女生：我想試吓保護別人

蚊蚊（化名），19歲，身高160cm，身形纖瘦，單身，平日愛穿裙子，性格活潑開朗，諸事八卦，喜愛追星、化妝、食嘢，就像一般少女。她是大學一年級生，中學時就讀九龍區某名校。今年暑假，她遇上了難忘的反送中運動。她在612時還走著傘運和理非的腳印，之後每次示威都比上一次走得更前更大膽，至今她已可憑一己之力拆欄杆，組成三角鐵馬陣。

「聽人講三角鐵馬陣係源自韓農（2005年韓農來港反世貿），基本上要守住防線，鐵馬一定係要倒三角咁扎，進可攻退可守。因為一個鐵馬零作用，兩個鐵馬難搬運，四個鐵馬又冇進攻力，唯獨係三個鐵馬，綁成三角形就唔同講法。用六角匙或者士巴拿扭開欄杆啲螺絲，拆落嚟再用索帶加固，之後每三個以倒三角方式綁成一嚿，加啲洗潔精或者油更好，令到對方冇咁易清走同跣手。」

「三角鐵馬陣主要係兩大優點：拉距離及方便推進。推進嗰時同佢哋拉距離，推唔入或者要撤退唔緊要，鐵馬可以幫我哋隔開啲警員，冇咁容易俾佢哋拉，亦冇咁大機會食警棍。而且三角鐵馬陣流動性強，要推進時都方便多。」一位19歲少女這樣說。

<figure>
<img src="https://web.archive.org/web/20210712032812im_/https://www.hkcnews.com/news_新聞/hk-discuss/2019/09/反送中-612金鐘大衝突-20190926192716_10c8_large.jpg" alt="">
<figcaption>「留馬不馬人」是前線抗爭者常常用的術語。   美聯社圖片</figcaption>
</figure>

記者聽得目瞪口呆，眼前這個把前線形勢敘述得頭頭是道的勇武少女，靦腆地說：「我唔想每一次出到嚟都係做被人保護，我都想試吓做保護人嗰個，因為我真係見到有好多手足好細個，又矮過我又瘦過我，唔通要佢哋保護我咩？我係女仔啫，唔代表我唔可以做勇武，只係視乎我想唔想做。」

蚊蚊指，有不少前線抗爭者是女生，她們都沒有掩飾自己的性別，強調香港是「男女平等」的地方，女生也有能力在前線幫忙，而且女生在前線亦能發揮作用。她笑稱：「部分男仔好多時候都比較衝動，唔理危唔危險，又唔識分析形勢，淨係識衝，變相咪好似走去送頭咁囉！我覺得普遍女仔都會比較冷靜，可以喺前線提供唔同嘅意見，加上女仔嗌佢哋撤退的話，佢哋真係會聽話啲嘅，哈哈。」

「記得光復上水嗰日，一早講咗『留馬不留人』，點知日落嗰陣有班男仔話要去搞條藥房街，又話要咩以牙還牙。我同其他手足就覺得上水入夜會好危險，同埋通常啲藥房都係黑底，如果去搞的話會好大風險。點知啲手足勸極佢哋都唔聽，點都要去，我同啲女手足睇唔過眼，就狠狠咁鬧咗佢哋一鑊，佢哋見到我哋咁嬲，最後都肯聽話收手，未夠七點半我哋已經安全散晒，咁先做到齊上齊落嘛！」 蚊蚊形容前線的女抗爭者為「受保護動物」，因為通常遇到危險，她們都會被安排先行遷移到安全位置，而且前線手足會特別留意女抗爭者的安危。

警方對女示威者會否客氣一點？蚊蚊斬釘截鐵地說：「梗係唔會啦！女仔俾人捉先更加驚。」她指，警方會以性暴力作威嚇手段，又經常說一些侮辱的語句，例如「臭雞」、「公廁」、「一定好好砌」等來羞辱女示威者。她憶述被搜身的一次經歷：

「我有次俾兩個女警喺地鐵站搜身，佢哋由頭到尾係咁『曱甴』前，『曱甴』後叫我都算，咁啱嗰日我M到，條腰好痛，所以我俾佢哋搜身嗰陣，係咁微微彎低條腰，因為真係好唔舒服。跟住啲女警竟然問我：『做咩咁鍾意趌起個屎忽呀？慣咗俾人X呀？』然後仲用警棍細細力打咗我條腰同屁股兩下，逼我企番直個人，我已經同咗佢哋講話我嚟M，所以好痛，點知佢地話：『關我X事？』大家都係女人，我完全唔能夠理解佢哋點解可以咁對被搜身嘅女仔。你諗吓，我只係被搜身都受到咁嘅對待，可想而知被捕嗰啲女仔會受到點嘅對待。」

蚊蚊一家三口家境富裕，父母屬高收入，生活無憂。每次遊行抗爭，蚊蚊會為示威者準備充足的物資，上至防具和武器，下至食物及車票，蚊蚊都會盡量準備。過去三個月的反送中運動，父母給予她足夠的金錢購買物資，及借出家裡的私家車予蚊蚊駕駛用作運送物資，但父母卻不知道她走到前線拆鐵馬。

「我爸爸媽媽都想支持運動，但佢哋身份尷尬，唔適合出現在示威前線，特別係一啲冇不反對通知書嘅場合，佢哋更加唔會出席。所以我唯有幫佢哋，用佢哋嘅錢去買物資俾手足，佢哋每一次都會問我夠唔夠錢、使唔使俾多啲。佢哋一次都冇反對過我出去，因為佢哋知道我係做緊一件啱嘅事，所以我都好開心我嘅父母咁通情達理同明白事理。當然我亦都冇同佢哋講我行到咁前啦，費事佢哋擔心。」蚊蚊表示，她每次都會花費至少四位數的金錢購買抗爭物資，試過最貴的一次是以五位數為抗爭者添置裝備，包括頭盔、防毒面罩、護膝、護肘等，亦有不少乾糧及水，但求兼顧到前線抗爭者不同需要。

<figure>
<img src="https://web.archive.org/web/20210712032812im_/https://www.hkcnews.com/news_新聞/hk-discuss/2019/08/光復香港，時代革命-反送中-20190829003629_1a43_large.jpg" alt="">
<figcaption>蚊蚊認為，女生有能力成為前線抗爭者，在男生之中起到緩衝作用。相中人並非受訪者。美聯社圖片</figcaption>
</figure>

「我嘅父母，可以話係我學習政治嘅楷模。」歷年的七一遊行及六四集會，蚊蚊都會跟隨着父母的步伐參與，從小到大受到父母的熏陶，蚊蚊非常感激。「我細細個，爸爸就同我講，政治與生活其實係息息相關，無論我想唔想理都好，想唔想學都好，政治總會充斥着日常生活空間。爸爸仲成日講一句話：「你不找政治，政治也會來找你。」

這句話，蚊蚊小學六年級時就體現。2011年，梁振英政府打算推行德育及國民教育科，令蚊蚊的父母非常反感，認為國民教育是中國大陸政治洗腦的手段，故此他們攜同蚊蚊走上街頭，參與由學民思潮舉辦的反國教遊行，他們並不希望蚊蚊將來在中學被洗腦。不過蚊蚊表示，當時她年紀還小，未能真正了解到遊行示威的意義，加上當時她同年紀朋輩都不看新聞，更枉論談及政治話題。

2014年兩傘運動，是蚊蚊的政治啟蒙。當年讀中三的蚊蚊，926衝入公民廣場及928爆發當日，她不在現場，只是從社交媒體觀看當日的片段。後來示威者開始佔領夏慤道，蚊蚊跟隨父母一起到金鐘派發糧食及水，她還記得當時夏慤道非常和平，伴隨着此起彼落的口號聲，還有歡笑聲及歌唱聲。

雨傘運動期間，她與父母不定時在周末到現場贈送物資，除此之外就沒有參與其他活動。雖然蚊蚊在傘運的參與度不多，但這一場爭取真普選的公民運動卻深深嵌入了她的心靈。

傘運之後，蚊蚊的生活起了變化，除了她對香港的政治產生濃厚興趣，她和同學在學校裡，常常和通識科老師討論香港的政治環境及傘運所帶來的影響等，她說：「其實唔只係我，我相信呢一代嘅中學生，好多都係雨傘之後變得好留意政治。有人話通識科好失敗，我係絕對唔認同，因為通識科真係教曉咗我哋好多，包括對政治事件嘅敏感度同批判思考，呢啲嘢係其他科教我哋唔到。」

<figure>
<img src="https://web.archive.org/web/20210712032812im_/https://www.hkcnews.com/news_新聞/hk-discuss/2017/09/雨傘運動藝術品-20170926121227_1b23_large.jpg" alt="">
<figcaption>2014年兩傘運動，是蚊蚊的政治啟蒙。美聯社圖片</figcaption>
</figure>

今個暑假，剛考完文憑試的蚊蚊，本應可以與朋友盡情地玩，卻遇上了反送中的巨浪，「其實一早就喺連登睇過啲懶人包，都知道會搞遊行示威，但真係估唔到會發展到好似而家咁。同埋我爸爸一早已經同我解釋過《逃犯條例》點解會有咁多人話係惡法，我覺得自己有必要企出嚟。」6月9日的反送中遊行前夕，蚊蚊與她的朋友一起準備文宣，包括標語及海報，希望可以盡少少綿力付出。翌日的遊行有100萬人，民情洶湧，蚊蚊以為政府必定不敢與民為敵，怎料當晚林鄭月娥就宣布照樣二讀，蚊蚊直言：「好似兩日嘅努力白費咗，真係估唔到個政府會厚顏無恥到呢個地步。」

612當日，蚊蚊與她的友人仍然相信和理非手法，能夠達到他們的目的，對於他人提及的勇武抗爭嗤之以鼻。當日她只希望聚集人數，和平地包圍立法會，再次以人海戰術去憾動政權，亦因如此，她當日與在場的示威者出現分歧甚至口角。

「嗰陣時我同我班朋友，淨係諗住包圍立法會嘅出入口，唔好俾班議員入去開到會，咁就已經足夠。但係包圍期間，現場就有人開始喺度拆鐵馬、掘磚頭同磨鐵枝，咁我同我啲friend見到梗係驚啦，因為我哋本身諗住嚟和理非，我諗都冇諗過要衝擊立法會。嗰陣時仲未有人提出『兄弟爬山，各有各做』，咁咪同佢哋嘈咗幾句囉，諗番起都覺得自己好『左膠』。」612下午發生警民衝突，但蚊蚊之前已經和同學撤離，因為她們都未有心理準備化身成勇武上前線，又免得和在場的人繼續爭拗，故決定先行離去。晚上從新聞片段得悉情況，看到一幕又一幕流血及流淚的畫面，令蚊蚊不禁流淚。

蚊蚊說：「其實我係一個好眼淺嘅女仔，好多時候見到一啲好傷感或者好感動嘅嘢，我都會流眼淚，但嗰一晚喊嘅唔係因為呢兩樣嘢，而係因為一份好重嘅愧疚感。我見到啲手足，唔怕辛苦，唔怕危險，咁努力去為大家悍衛一樣嘢嘅時候，我就返咗屋企開冷氣睇電視，我覺得嗰日嘅自己好涼薄，因為我咁樣做同袖手旁觀嘅人係冇分別，我每一次諗番612，我都好憎我自己。因為就算嗰日我唔願意企上最前線，我都可以留喺現場，支持佢哋，而唔係選擇掉低佢哋。」之後，林鄭政府宣布暫緩修例，蚊蚊直言：「我哋100萬人好和平咁行出嚟，你唔理，到我哋用強硬少少嘅手段去包圍立法會，發生咗嚴重嘅警民衝突，流血事件之後，你就走嚟話暫緩。你咁樣等於同我哋講，我哋越激進你就越聽我哋話？係林鄭月娥教識我哋，和平冇用。If we burn，you burn with us！」

<figure>
<img src="https://web.archive.org/web/20210712032812im_/https://www.hkcnews.com/news_新聞/hk-discuss/2019/07/梁凌杰-逃犯條例-20190712164603_22d8_large.jpg" alt="">
<figcaption>梁凌杰離世，令蚊蚊心感悲痛。美聯社圖片</figcaption>
</figure>

隨後，民陣再度呼籲香港人6.16上街，就在遊行前一日，蚊蚊在金鐘親眼目睹梁凌杰在太古廣場離世，她崩潰了。

「我嗰日本身約咗朋友喺港島區做文宣，貼下街招咁，突然間睇Telegram見到金鐘太古廣場天台，有一名身穿黃色雨褸嘅人展示『反送中』標語，仲企喺太古廣場高處。我同爸爸媽媽同埋啲friend即刻趕去金鐘，希望可以阻止到嗰個人做傻事，同埋睇下有乜嘢可以幫到手。 點知去到太古廣場，保安又唔俾我哋上天台。」

梁凌杰墮樓不治，蚊蚊哭成淚人，無論父母及朋友如何安慰他，她還是制止不了眼淚，她也不知道自己為何會為一個素未謀面，完全不認識的人如此傷心。她心想，為何有人要犧牲性命表達訴求、為何香港人的壓迫會這麼大、為何香港政府連市民死諫都不理會、為何這場本應是和平理性非暴力的抗爭運動，會有人犧牲......

種種問題一直在蚊蚊的腦海中發酵，她與同學整晚都睡不着覺，決定準備白絲帶給予翌日遊行的人，傳遞一個訊息：已經有人犧牲了，我們絕對不能退縮及妥協，不要辜負犧牲的人。

蚊蚊說，梁凌杰離世令她遇到前所未有的思想衝擊，在此之前，她仍然相信和平示威可以改變香港，沒有人需要流血，沒有人需要犧牲，腦海充斥着非常美好的烏托邦。「呢個無賴政府，我哋點解仲要同佢客氣，呢三個月以嚟我哋冇咗幾多條人命，有幾多手足俾人拉咗，警察有冇為佢哋做過嘅嘢道過一次歉，和平遊行示威換來嘅係咩，只係換來個無賴嘅特首稱呼我哋做暴徒，以及遲咗三個月嘅撒回。咁係咪代表要做暴徒，政府先肯回應民眾嘅訴求，如果係的話，我唔介意做佢哋口中嘅暴徒。」

<figure>
<img src="https://web.archive.org/web/20210712032812im_/https://www.hkcnews.com/news_新聞/hk-discuss/2019/09/自殺-梁凌杰-20190926192741_19f0_large.jpg" alt="">
<figcaption>蚊蚊說，梁凌杰離世令她遇到前所未有的思想衝擊。   美聯社圖片</figcaption>
</figure>

經歷三個月反送中運動的洗禮後，蚊蚊認為：「現時大部分抗爭者的思想和三個月前已經截然不同，不會再認為和理非是唯一合理手段，很多人甚至開始覺得『以武制暴』合理，不但不會再反對別人勇武抗爭，甚至會鼓勵別人去做，但求以不同的方式去憾動政權，達到遍地開花。」

蚊蚊非常豪邁地對記者唱了一句《逆流之歌》：

> 拼了所有，斷氣方休，靠我呼吸捲起整個宇宙。縱會失勢，碰上關口，聽到心裡鼓聲穿透，航向那出口。


<figure>
<img src="https://web.archive.org/web/20210712032812im_/https://www.hkcnews.com/news_新聞/hk-discuss/2019/09/人鏈-逃犯條例-學生-20190909154542_2e8e_large.jpg" alt="">
<figcaption>蚊蚊勉勵香港人同心同德，共同創造更美好的香港，不要讓孩子對香港失去希望及信心。 相中人並非受訪者。美聯社圖片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712032812/https://www.hkcnews.com/aboutus/#subscribe)
