---
title: "「00後」被控暴動罪：因為呢場運動，發現自己唔想離開香港"
date: "2019-08-22"
author: "記者莊曉彤"
category: "眾聞"
tags:
  - "暴動罪"
  - "00後"
  - "728上環衝突"
url: "https://web.archive.org/web/20210712032032/https://www.hkcnews.com/article/23033/%E6%9A%B4%E5%8B%95%E7%BD%AA-728%E4%B8%8A%E7%92%B0%E8%A1%9D%E7%AA%81-00%E5%BE%8C-23033/%E3%80%8C00%E5%BE%8C%E3%80%8D%E8%A2%AB%E6%8E%A7%E6%9A%B4%E5%8B%95%E7%BD%AA%EF%BC%9A%E5%9B%A0%E7%82%BA%E5%91%A2%E5%A0%B4%E9%81%8B%E5%8B%95%EF%BC%8C%E7%99%BC%E7%8F%BE%E8%87%AA%E5%B7%B1%E5%94%94%E6%83%B3%E9%9B%A2%E9%96%8B%E9%A6%99%E6%B8%AF"
original_url: "https://www.hkcnews.com/article/23033/%E6%9A%B4%E5%8B%95%E7%BD%AA-728%E4%B8%8A%E7%92%B0%E8%A1%9D%E7%AA%81-00%E5%BE%8C-23033/%E3%80%8C00%E5%BE%8C%E3%80%8D%E8%A2%AB%E6%8E%A7%E6%9A%B4%E5%8B%95%E7%BD%AA%EF%BC%9A%E5%9B%A0%E7%82%BA%E5%91%A2%E5%A0%B4%E9%81%8B%E5%8B%95%EF%BC%8C%E7%99%BC%E7%8F%BE%E8%87%AA%E5%B7%B1%E5%94%94%E6%83%B3%E9%9B%A2%E9%96%8B%E9%A6%99%E6%B8%AF"
---

# 「00後」被控暴動罪：因為呢場運動，發現自己唔想離開香港

7月28日，20歲不到的阿靖（化名）在上環被捕，迎來漫長的暴動罪官司。

「夜晚8點04分，我仲好記得個時間，因為佢寫咗喺口供紙，我係第一批被人拉嘅。」他憶述當時正跑到一個電車站附近，知道前面有人跌低的時候已經停不下來，一撞，幾乎跌在那人身上，他下意識用雙手撐住地面，讓對方先走。那人剛走，阿靖就感覺到背包食了一棍，他相信是速龍在他背後，然後他就伏在地上不斷說：「我和平架、唔好打我、唔好打我。」

因為一直以來都認定速龍會不停打人，所以阿靖不斷嚷著：「唔好打我、唔好打我」。速龍於是跟他說：「你冷靜啲先，我而家唔打你，我已經拉咗你。」之後喝令他打開雙手，用膠索帶鎖住，扶起了他。阿靖在訪問時不斷說自己真的好好彩，遇上「正常嘅速龍」，除了打在背包的一棍，沒有再被打。當時警方正在發射催淚彈，速龍沒有把他的眼罩、口罩扯開，直到後來被要求靠牆的時候，才有個較年老的警員將阿靖的裝備扯走，幸好其時的催淚煙已不那麼濃烈。

<figure>
<img src="https://web.archive.org/web/20210712032032im_/https://www.hkcnews.com/news_新聞/hk-discuss/2019/07/728上環衝突-示威-20190729011402_10ed_large.jpg" alt="">
<figcaption>在自製盾牌的後面，不知有多少個年青人，準備押上前程抗爭。黃思銘攝</figcaption>
</figure>

阿靖被捕前一星期，記者在上環遇過他。當時他坐在馬路欄杆上面，戴著黃色地盤帽、單濾罐豬嘴，穿著一件應該是軍綠色的乾濕褸，右邊的口袋裡還有個裝著鹽水的小型噴水壺。在那件大褸之下，可以看出他幼如竹枝的雙腿。那時候，煙霧已然散去，示威者討論著去留，他卻笑言不打算回家，因為想等第二日朝早去灣仔書展買新書《自由係⋯⋯》。他家住大西北，一來一回就要花掉40元，通宵巴單程更索價32.2元，所以他寧願在港島露宿省下車費。7月中的那天，他在社區中心度過了一夜，成功買到兩本《自由係⋯⋯》。

別過，再見已是阿靖被捕後。他說，在速龍揮棍打在背包的一刻，已經接受了自己被捕的現實，心裡只想著要讓家人知道，「因為我屋企人最驚唔係我被人拉咗，係唔知我去咗邊。」當現場警察問他名字及住址時，他非常大聲回答，希望至少令在場傳媒知道，「我好踴躍咁去俾記者影我，因為我想被人知我個名，萬一如果我真係被人打，咁有記者幫到我嘛，同埋我要我爸媽知道我被人拉。我個面容其實係好精神，俾大家睇到我無事嘅，touch wood有人影相掟咗上網，喂，你唔係見到我頹嗰個樣，你見到我信任你哋，我覺得你哋會嚟救我、會幫到我。」

點解接受到被捕？「因為行咗出去、上前線，基本上真係好多人都有心理準備係被人拉。我一路做緊嘅角色，就係攞住支鹽水、幫人噴眼呀、拉人走嗰啲，我又唔係滅彈啦、又唔係上前線衝、掟嘢嗰啲，我自己比較淆底，但又唔想企喺度咩都唔做，咁咪袋支鹽水。其實，我上咁多次前線都見到嘅係，前線頭一至四排，大家都有心理準備。」

<figure>
<img src="https://web.archive.org/web/20210712032032im_/https://www.hkcnews.com/news_新聞/hk-discuss/2019/08/速龍小隊-83旺角大遊行-香港示威者-20190819174110_182b_large.jpg" alt="">
<figcaption>速龍打人的畫面，烙印在「發夢者」的腦海。圖為8月4日凌晨，速龍在旺角警署外拘捕示威者（非受訪者）。周滿鏗攝</figcaption>
</figure>

阿靖7.28在上環被捕後要求去醫院，有輕微發燒。在醫院候診期間，有義務律師主動提供協助，「未見律師之前其實好冷靜，一見律師隻手就係咁震，好似痴咗線咁。唔知點解係咁震，可能係因為......其實被人拉，已經一直被班警察圍住，嗰吓可能我強迫自己冷靜，之後見到律師，我放鬆咗，同埋我嗰吓可能有少少病呢，嗰吓係不停手震、好想講晒啲嘢出嚟。」他又拜託律師幫忙聯絡家人、朋友以及立法會議員鄭松泰。他指，6月份在示威現場認識了鄭松泰，笑指鄭松泰不似鄺俊宇落場時總有人跟住，覺得鄭「比較特別」。

那夜，警方不讓被捕者留院，全部人其後被送到葵涌警署。被拘留的第一晚，他們40多人在警署停車場度過，阿靖覺得因為都有把風扇，不致於太焗；第二日才轉入「臭格」，他說，臭格現在有按制沖廁，所以也不太臭，更令他在意的是無得洗手。他又記得，早餐是火腿通粉，飯盒「望落正正常常」，但他在內裏兩日沒進食，只飲水和茶，「佢有俾嘢我食，但我唔食嘢，因為我被人拉前嗰個禮拜其實我肚屙，同埋少少感冒，我就唔敢食嘢，費事屙，我有少少潔癖，我唔想屙完無得洗手。（不餓嗎？）一開頭係餓嘅，但之後習慣咗就無乜嘢。」

阿靖堅持「我無嘢講」、甚麼都不簽，沒有律師在場連權利書也不簽。同倉4人，百無聊賴，就唱《海闊天空》、傾偈（包括round status，即分享拍拖狀況）、猜拳（十五二十）。「唉，我無拍拖，我同倉嗰三個全部都有女嘅，嬲咗。其實喺入面真係幾好笑，大家都無嘢做。瞓覺我又瞓得著嘅，（反正）無嘢做又攰。」

被拘留超過40個鐘後，7月30日下午5時40分，阿靖被召出倉。

警員跟他說控暴動罪，「嗰吓覺得有啲可笑，即係：暴動喎？係咪真係咁求其，大家都覺得非法集結架嘛。」以阿靖所知，他是44人之中第一個獲告知控暴動的人。於是他回到倉，向著走廊大聲說：「喂，咁多位手足大家好呀，我哋被人告暴動，大家一齊坐6碌陪天琦啦。」其他人簡單問兩句確認他被控暴動後，沉寂了一段時間，「大家都好似想刻意，即係去放低我哋被人告暴動呢樣嘢，諗咗保釋出去先。」

然後，他們陸續開始保釋，但翌日早上就要到東區裁判法院提堂，完全沒有喘息的空間。阿靖在30日晚上10時多才獲准保釋，即是說，不到12個鐘之後，他就要上法庭，最大憂慮是不知法官會否准予保釋。

阿靖唯用利用這僅餘的時間，「同我direct聯絡嘅friend講咗，我隔幾個鐘就上庭喇，唔知我保唔保釋到，咁想同你講聲我被人拉咗。因為嗰吓其實都係好灰，因為始終叫做無經歷過，唔知可唔可以保釋到，同埋嗰吓真係，屌，暴動喎，係覺得成件事好新鮮，同埋你暴動可能真係會掟你去荔枝角（收押所），咁叫做講晒遺言。」阿靖逐個好友打電話，有人一聽到就哭了5分鐘，問他為何這樣傻。

7月31日，他由大西北出發去到東區裁判法院，「令我感動嘅係，東區法院有人聲援，葵涌警署外面又有人，喂，為咗我哋呢44個人食催淚彈呀、被槍指呀，嗰吓其實真係幾感動。見到我哋唔係condom（意指用完即棄，連登仔用語）嚟架喎，又諗番之前嗰啲，好似好慘咁，咁之前嗰啲點算呢，又開始諗番其他人。」阿靖坦言，本來在葵涌警署的時候，因為消息不靈通，見律師時又無聽聞外面有人聲援，所以被扣留期間有點灰心，覺得被當condom。

<figure>
<img src="https://web.archive.org/web/20210712032032im_/https://www.hkcnews.com/news_新聞/hk-discuss/2019/07/728上環衝突-20190731191827_17dc_large.jpg" alt="">
<figcaption>7月31日，大批市民冒雨到東區裁判法院聲援被控暴動的44人。林倩茹攝</figcaption>
</figure>

翻查過往案例，2014年因反對發展新界東北撥款被控非法集結的13人，原審被判社會服務令80至120小時，上訴庭改判入獄8至13個月，最後在終審法院上訴得直，當庭釋放。阿靖被控暴動罪，參考2016年旺角衝突（又稱魚蛋革命），案中被告之一盧建民判囚7年、梁天琦判囚6年，最高刑期是監禁10年。

由以為非法集結變暴動，這44人肩上的擔子忽然沉重了許多。問阿靖參與這場運動之前，有無想過要承受的最嚴重控罪是甚麼？「其實無，真係無，因為我自己點解行出去，係因為我想救人，只係想救人。因為我612食咗催淚彈，我覺得好辛苦，同埋，好多人無咁嘅guts行上去救人，我自己雖然都淆底，但我後尾執到啲full gear嘅時候，執到個眼罩、執到個頭盔，我已經覺得自己係full gear。721之前我係未有豬嘴，嗰時攞件T-shirt包頭就衝上前面。」

「講番我點解會行出嚟，2014年傘運嘅時候，我同我媽講，我好想行出去、好想去瞓街，因為成件事好新鮮，攞正牌瞓街喎，同埋你喺媒體見到嗰班人係好warm、好香港人、好獅子山下。你未經歷過嘅時候，好想去經歷吓。嗰時我仲好細個，我屋企人唔俾我去，已經不停嗌交，但嗰陣時我無零用錢、無錢出街，電話都唔係話好先進嘅時候，我無出到去。嗰個一直對我嚟講係一個遺憾嚟。」

**阿靖續說：「其實簡單啲嚟講，《逃犯條例》係咪真係關我事呢？我覺得唔係，我覺得一世都唔會中到《逃犯條例》，但係點解我會行出嚟，因為我覺得，呢件事唔可以因為唔關我事，所以我唔行出嚟，呢單嘢好明顯就係錯。我身為一個暫時叫做無乜負擔、有能力行出嚟嘅人，我做唔出（扮唔知），所以我行出嚟。」**

<figure>
<img src="https://web.archive.org/web/20210712032032im_/https://www.hkcnews.com/news_新聞/hk-discuss/2019/06/6月9日反送中大遊行-20190611172059_2562_large.jpg" alt="">
<figcaption>6月9日白衣大遊行，是阿靖第一次正式參與社運。美聯社照片</figcaption>
</figure>

6月9日，阿靖同7個朋友一齊參與反修例白衣遊行，是他首次正式參與社運，遊行之後他獨自留下來，「我媽同我講：『返屋企啦阿仔、出面好危險呀。』跟住我同佢講話：『唔得，2014年嘅時候我無出到嚟，我好後悔，我想知究竟香港發生咩事，我想知究竟班警察係咪仆街，我想睇、我想知。』」於是，他逗留在立法會煲底旁的斜路，「戇鳩鳩做和理非」。

及至凌晨，警察驅趕立法會煲底的人群時，他跑向了中環摩天輪，幫中了胡椒噴霧的人沖洗，但其實當時他手上連支水都無，只是幫手「打燈」，好讓其他人可以準確地沖洗受傷位置。「突然班狗好似賽跑咁衝出嚟，成大班，好似捉小販咁衝出嚟。跟住（我）由摩天輪跑到IFC嗰邊，嘩，我覺得自己跑得最快（嘅一次），快過陸運會。跟住我喺IFC附近抖咗15分鐘就走咗。」

去到6月12日那天，他在夏愨道奔走，又試過拿著長遮走到警察面前，表明示威者不會衝，叫警察不要挑釁，也不要借故造成衝突。「嗰吓無人做啲咁嘅嘢。我唔知點解會有咁嘅guts做呢啲嘢，我講嘅時候戴著個面罩（T-shirt包頭）、好似叫做有個眼罩、頭盔都無個，佢射橡膠子彈我就死咗。我嗰時覺得點解唔拎頭盔，係我覺得衝前救人嘅先配拎頭盔，我自己衝唔起。」當警方開始放催淚彈，整個金鐘被白煙籠罩，阿靖也食了兩、三輪催淚彈，不停流鼻水。回到大西北的家中，已是晚上12點幾。

阿靖特別提到：「中間有段插曲嘅，12號早上我喺夏愨道跑來跑去，觀察唔同地方情況。上午11點嘅時候，我行行吓頂唔順，真係頂唔順，好攰，我坐咗喺巴士站嗰度，放低咗個袋，我嗰時好攰，抖唔到氣，因為瘋狂喺度跑、行。我坐喺度攞咗支水出嚟飲，我問我自己：喂其實行出嚟做乜嘢，多我一個唔多，少我一個唔少，都無人做架啦，我行出嚟啲人又唔聽我講嘢，不如收皮返屋企做港豬算數啦。」

「跟住即刻有個聲音同我講：『咁樣唔掂，呢個諗法好差勁，好唔得、唔應該咁樣諗。』我就諗番，無人做唔掂架喎，即係我知我唔應該咩都唔識咁行出嚟，我唔係想衝，我只係唔想人受傷。所以我覺得無人做，咁咪我做囉。我記得我坐咗15分鐘，飲完成支水，我就企番起身繼續行，呢個諗法亦都係持續喺呢場運動出現。」

<figure>
<img src="https://web.archive.org/web/20210712032032im_/https://www.hkcnews.com/news_新聞/hk-discuss/2019/06/反送中-包圍立法會-20190612232816_ec30_large.jpg" alt="">
<figcaption>6月12日，白煙籠罩金鐘。資料圖片</figcaption>
</figure>

6月16日，黑衣遊行後他又在外度過一個夜晚。6月17日中午回到家，「我返到屋企，沖完涼啦，跟住我睇Youube。我平時係一個情緒唔係好波動嘅人，唔會話喊呀乜嘢，嗰吓我記得我聽903 YouTube嗰篇 [〈作為70後，我深切向青年道歉〉](https://web.archive.org/web/20210712032032/https://www.youtube.com/watch?v=OX8ZHjghM88) ，我聽咗4次，4次都喺度喊，喺張床度。跟住我記得去到4點，應該不自覺咁瞓著咗。」直到15個小時後才又再醒來。

點解咁受觸動？「⋯⋯真係唔知，因為我一直都，even就算我阿嫲死我都無喊，唔知點解聽完就喊，即係嗰吓係覺得，唔係委屈，聽完係好感動，原來我哋做嘅嘢係有人見到，有人知我哋所做嘅嘢。我記得麻利都講到忍唔住喊，因為佢嗰吓其實係⋯⋯即係好唔知點講，I can't find the right word去解釋，總之就係嗰吓連續聽咗3、4次都喺度喊。」

之後的示威遊行裡面，不時都可以見到他的身影。

<figure>
<img src="https://web.archive.org/web/20210712032032im_/https://www.hkcnews.com/news_新聞/hk-discuss/2019/07/727元朗衝突-光復元朗-20190728120020_108c_large.jpg" alt="">
<figcaption>在衝突現場，阿靖不敢走到最前，但幾乎都是最後走的，因為他想幫受傷的人撤退。資料圖片</figcaption>
</figure>

這個暑假，阿靖投入反送中運動，主要做的是用鹽水幫人噴眼、叫沒有裝備的人去後排，因為他只希望無人受傷。他的行裝則較多是衣服，「一開頭我帶得過份，我帶咗2對鞋、普通嗰啲布鞋，好易摺嘅，跟住一條長褲、一條短褲、幾件T-shirt，好似去旅行咁樣。衫，1、2件預咗包頭嘅，1、2件著草用嘅，1件for換嘅。之後（發現用不著）就得番一套衫、鞋都唔帶，其實都無乜嘢要帶。我又唔係咩物資組，自己戶口得500幾蚊，俾埋出去買物資就無錢搭車。鹽水係攞人嘅，然後斟（現場急救站的），全部gear都係執。」他在7月21日才執到個單濾罐豬嘴，執到的時候只有豬嘴無濾罐，後來有個姐姐跟他說多了一個濾罐，就送給他。阿靖通常又會帶支鹽水，幫人噴眼，噴完就現場找補給，另外有個急救包。

「我自己6、7月無乜返工。6月無返，7月頭搵工，7月中返過一份侍應，後尾返咗一個禮拜都唔知有無就被人拉，咁我就話唔返住，因為我9月25（暴動案開庭日）之前我仲係free，見晒所有我想見嘅人先再諗。同埋，我賺得咁多錢，我喺倉都用唔到啦。我好好彩嘅係，我問我媽借住少少錢，間唔中唔夠錢就問我媽借500蚊，佢又肯俾我，如果佢唔肯俾我就仆街。我自己就，我出去嘅時候捱得肚餓。」他試過兩天不進食，只飲水，他說是因為慳錢，以及要找洗手間太麻煩。所以他主要支出就是車費，畢竟來回大西北與港島要花上40元。

父母的態度如何？「理解我所做嘅嘢，叫做支持，但係『左膠嘅中立』，即係和平示威OK啦，但係你掟嘢、掟磚，然後佢掟催淚彈，咁就好似大家都唔啱咁喎。你又唔怪得佢嘅，佢哋兩個揹住頭家又真係輸唔起。」阿靖續道：「由細到大，我媽都俾我睇新聞。佢叫我睇報紙，咁我好鍾意睇報紙嘅。反國教嘅時候無出嚟、2016年魚蛋無出嚟，真係有啲記憶嘅就係雨傘革命，其他我都無出嚟。叫做睇吓新聞嘅香港人。我爸媽一直教我，都係做一個有良心、冷靜、睇多啲嘢嘅人。」父母亦都不會阻礙他出門。

<figure>
<img src="https://web.archive.org/web/20210712032032im_/https://www.hkcnews.com/news_新聞/hk-discuss/2019/08/728上環衝突-暴動罪-20190819165021_e882_large.jpg" alt="">
<figcaption>阿靖向記者展示獲准保釋的文件，他的案件將於9月25日開庭。受訪者提供</figcaption>
</figure>

被控暴動令阿靖不敢再參與運動，因為擔心被警察發現的話可能會被即時送到荔枝角收押所。他記得8月5日示威者包圍天水圍警署，他一度想過買水出去派，但行到途中見到防暴警察從警車出來，他拔腿就跑。「當你被人告暴動，係呀，你係有人聲援，但最尾你乜都出唔到（去）嘅時候，即係，唉，真係唔知可以做啲咩。可能嗰日見到個女仔被人射爆咗隻眼，我係諗，我被人告暴動最多坐10碌，佢而家係講緊成世無咗隻眼。」阿靖健談，但說到這裡，他不自覺捏著自己雙手，情緒顯然較激動。

他繼續說：「嗰吓我真係覺得自己好廢，（8月11日）嗰時（有示威者）喺尖沙咀被槍射中，然後爬番起身，跟住打走咗個警察，然後走到，我又唔係嗰啲人；跟住有人喺機場救咗個（疑似）被警察摸胸嘅女仔，係咁攞支棍打佢（警察），我又無guts去做呢啲嘢。即當人哋做緊呢啲嘢嘅時候，其實你只係一個戇鳩撚，然後唔小心被人拉咗，但係你因為被人告暴動，就好似上咗神檯，人人都當你係義士，但係嗰吓係，唔係被人關注嘅唔開心，係......點樣講呢，覺得自己好廢囉。相比起嗰個救女仔嘅，我覺得佢先係真正嘅義士，真係叫英雄。」

<figure>
<img src="https://web.archive.org/web/20210712032032im_/https://www.hkcnews.com/news_新聞/hk-discuss/2019/08/機場-警察舉槍-813機場衝突-20190821172441_e0f8_large.jpg" alt="">
<figcaption>8月13日，有警員在香港機場一個入口推倒一名女子，被群起圍攻，警員其後曾舉槍。蘋果日報照片</figcaption>
</figure>

生於小康之家，又是家中長子（有一弟弟）的阿靖被控暴動，媽媽依舊支持他，「我自己有過度活躍、資優。由細到大都好多老師話你好醒、好聰明，我爸媽又唔係虎爸、虎媽，又唔會話對我好大期望。好多老師覺得我應該出國讀書。」他的公開試成績差，他說因為無目標就無動力讀書，又唔鍾意死背書。

「當然我媽會覺得可能過度活躍會打得甩，攞嚟做抗辯啦，但係其實我覺得，我唔想，我同佢哋講我唔想，因為我唔係因為呢樣嘢而行出嚟，而係因為我自己覺得社會有嘢唔啱，所以行出嚟。」阿靖坦言不怕留案底，因為相信世界之大，總有方法可以實踐理想，最「淆底」的是要在獄中度日。

想到未來幾年可能成為階下囚，他說沒有太多想法，因為擔心都無用，「係驚嘅，驚要坐10年、坐6年，但係覺得⋯⋯係無奈囉。坐完出嚟，我都有諗過嘅，我有同班friend講，入去坐嘅時候可以考DSE，坐完出嚟咪可以讀書、做大學生，哈哈，可能大隻咗。」亦都因為這一場運動，或許10年之後，廿多歲的阿靖以「政治犯」的身份重投社會，他說：「我有諗過，即係始終叫暴動啦，啲人唔知嘅可能覺得我真係出嚟搞事，但知道嘅就叫政治犯。我覺得呢個名加落我身上嘅時候，其實好似揹咗層嘢咁。」

**阿靖說：「如果唔發生呢場運動，我本來係諗住返陣工先，跟住考IELTS，再出去（外國）讀，但因為呢場運動之後，我發覺其實，我唔想走，我真係唔想走。如果我再考DSE，係因為我想喺度讀書、我想喺度幫香港、我想⋯⋯即係我想留喺度，我唔想去第二度。我唔想香港有事嘅時候我做唔到嘢，好似而家咁樣我出唔到去。」**

反送中運動持續數月，有人說香港失去了年輕的一代人。眼前這個00後卻說不想離開香港，他也說不出留港有甚麼出路、怎樣可以幫到香港，他只知道，他不想離開這裡。他是在香港長了根的一代。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712032032/https://www.hkcnews.com/aboutus/#subscribe)
