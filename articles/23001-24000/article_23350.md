---
title: "港大醫科生前線做急救：我唔去，邊個做？"
date: "2019-09-05"
author: "記者鄭靖而"
category: "眾聞"
tags:
  - "港大醫學院"
  - "急救員"
  - "港大醫學院人鏈"
url: "https://web.archive.org/web/20220929141404/https://hkcnews.com/article/23350/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-23350/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/23350/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-23350/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 港大醫科生前線做急救：我唔去，邊個做？

數百名香港大學醫學院學生，中午時分在蒙民偉樓地下及對開的沙宣道行人路，組成人鏈，一直向斜路上方的瑪麗醫院廷伸。他們身穿黑衣，有人套上急救員反光衣，亦有人戴上豬咀、綠十字頭盔等裝備。眾人高呼口號，重申五大訴求，缺一不可，並一度舉起右手遮眼，控訴警方過度使用武力。

這些醫學生當中，近日有人甘冒被捕、受傷的風險，走到前線為傷者急救，只因他們讀醫的信念：「我哋做醫學生，有呢個社會責任。我唔去做，邊個做？」


{{< video src="https://web.archive.org/web/20220929141404if_/https://www.youtube.com/embed/QASGriz4P64" >}}


<figure>
<img src="https://web.archive.org/web/20220929141404im_/https://hkcnews.com/news_新聞/hk-discuss/2019/09/港大醫學院人鏈-港大醫學院-20190905183731_833e_large.jpg" alt="">
<figcaption>港大醫學院學生：「我哋一齊，醫好香港」。鄭靖而攝</figcaption>
</figure>

就讀四年級的港大醫科生Ben（化名）不時到示威現場做急救，在前線見證著警察許多不合比例的暴力，如施放過量的催淚彈、造成不必要的流血，作為醫科生，他自覺眼見不公義，更應走出來。

如今這個時勢，有在場調停的社工被控以暴動罪，Ben不擔心萬一被捕，會令多年寒窗苦讀的心血白費，最壞結果可能做不成醫生？Ben坦言也會擔心，唯有自己小心：「唔係話驚就唔做，做手術第一次唔驚咩？驚唔係一個藉口，風險係大，但我唔覺得咁就唔做……咁我唔去做，邊個做？」他說，眼見許多人只是持有一張急救證書，也勇敢地穿上反光衣救人，他有感作為醫科生，醫學知識較豐富，更應出一分力，「我哋識嘅嘢比佢哋更多，咁點解我哋唔出嚟？我哋有呢個責任，做醫學生，有呢個社會責任。」

Ben慨嘆，在現場不時目睹示威者中催淚彈、在煙霧中倉皇逃離、多人要洗眼急救。他每每事後回想都會覺得：「點解香港變成咁？警察唔係為市民服務咩？點解『serve with pride』但而家變咗『attack with pride』？」

<figure>
<img src="https://web.archive.org/web/20220929141404im_/https://hkcnews.com/news_新聞/hk-discuss/2019/09/港大醫學院-港大醫學院人鏈-20190905183748_9a3c_large.jpg" alt="">
<figcaption>醫科生王同學，穿著白袍，戴上豬咀頭盔，和同學組成人鏈。鄭靖而攝</figcaption>
</figure>

同為醫科生的王同學，穿上港大白袍，戴上豬咀泳鏡、寫有「光復香港，時代革命」的白頭盔到場。王同學說，作為未來香港醫護界的一員，應該不平則鳴，不能容許不公義、危害香港人未來的事繼續發生。他這天和同學組成人鏈，是希望向林鄭重申五大訴求：「因為我哋知道，即使佢撤回咗，警察濫捕冇得到適當規管的話，香港人嘅性命仍然受到危害，亦係我哋有呢個行動嘅原因，話畀世界知，我哋仍然唔會放棄，直至五大訴求達成，香港有民主自由的一日。」對於林鄭表示希望對話，他認為過往三次過百萬人大遊行，其實已清楚反映港人的聲音，「林鄭只要唔係盲、唔係聾，都應該好清楚，香港人需要咩。」他說，到了此刻，香港人已失去太多，包括8條人命、3隻眼、逾1000人被捕後，香港人已沒有空間「收貨」，故希望林鄭可以正面回應五大訴求。

王同學指，比起過往的運動，醫護界今次走得那麼前，其實很可悲，「因為香港以往嘅抗爭，並冇咁多流血衝突，但係因為警察嘅濫捕，令愈來愈多抗爭者、路過嘅人受傷，逼使醫護界喺呢場運動中有更重要的角色。」、「一切都係源於警察暴力，令咁多人受傷，所以醫護界先要走出來；政權嘅白色恐怖、醫管局疑似侵犯病人私隱，令更多傷者不敢去醫院求醫，令我哋同學要喺放學後出去救人，無奈地去到抗爭的最前線。」眼見穿著反光衣的急救員受傷、有急救員8.31在地鐵站外乞求仍被拒入站救人，一幕幕心痛的畫面，令王同學覺得醫護界無法沉默，「因為危害緊香港人，我哋必須發聲。」

就讀護理系五年級的鄧同學指，身邊許多在前線做急救的朋友，都有被阻礙救援的經歷，而當他看到周二晚在太子站，有人頸部受傷，但警員卻拒絕急救員提出解開傷者手扣的要求，甚至將傷者移動，令他更為憤怒，「呢個可以對傷者造成好嚴重的後果，係未必可以回復得到，佢可能會死、會癱，警察冇呢個專業知識，可以比現場急救做，但係警察拒絕。呢個令所有人都好嬲。」事後警方表示因為擔心有人「搶犯」，鄧同學駁斥說法：「佢哋一大堆防暴、軍裝喺度，全部荷槍實彈，我哋點樣可以搶犯，呢啲係好無稽。」

走在前線做急救，冒著受傷、被捕的風險，他也擔心，「但係冇得揀，唔通有人受傷我唔去救咩？唔通作為香港人，社會發生咁多事，仲可以唔出聲咩？我就做唔出。」

<figure>
<img src="https://web.archive.org/web/20220929141404im_/https://hkcnews.com/news_新聞/hk-discuss/2019/09/港大醫學院人鏈-港大醫學院-20190905183708_14fb_large.jpg" alt="">
<figcaption>港大醫學院蒙民偉樓內的孫中山像，被戴上豬咀、綠十字頭盔、反光衣等裝備，並手持「五大訴求，缺一不可」標語。鄭靖而攝</figcaption>
</figure>
