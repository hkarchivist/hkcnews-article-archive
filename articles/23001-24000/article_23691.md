---
title: "《願榮光歸香港》管弦樂MV團隊：何以藝術創作亦要黑衣蒙面？"
date: "2019-09-23"
last_updated: "2019-09-23 02:57:13"
author: "特約記者陳零"
category: "眾聞"
tags:
  - "管弦樂"
  - "願榮光歸香港"
  - "合唱團"
url: "https://web.archive.org/web/20191224185337/https://www.hkcnews.com/article/23691/%E9%A1%98%E6%A6%AE%E5%85%89%E6%AD%B8%E9%A6%99%E6%B8%AF-%E7%AE%A1%E5%BC%A6%E6%A8%82-%E5%90%88%E5%94%B1%E5%9C%98-23692/%E3%80%8A%E9%A1%98%E6%A6%AE%E5%85%89%E6%AD%B8%E9%A6%99%E6%B8%AF%E3%80%8B%E7%AE%A1%E5%BC%A6%E6%A8%82mv%E5%9C%98%E9%9A%8A%EF%BC%9A%E4%BD%95%E4%BB%A5%E8%97%9D%E8%A1%93%E5%89%B5%E4%BD%9C%E4%BA%A6%E8%A6%81%E9%BB%91%E8%A1%A3%E8%92%99%E9%9D%A2%EF%BC%9F"
original_url: "https://www.hkcnews.com/article/23691/%E9%A1%98%E6%A6%AE%E5%85%89%E6%AD%B8%E9%A6%99%E6%B8%AF-%E7%AE%A1%E5%BC%A6%E6%A8%82-%E5%90%88%E5%94%B1%E5%9C%98-23692/%E3%80%8A%E9%A1%98%E6%A6%AE%E5%85%89%E6%AD%B8%E9%A6%99%E6%B8%AF%E3%80%8B%E7%AE%A1%E5%BC%A6%E6%A8%82mv%E5%9C%98%E9%9A%8A%EF%BC%9A%E4%BD%95%E4%BB%A5%E8%97%9D%E8%A1%93%E5%89%B5%E4%BD%9C%E4%BA%A6%E8%A6%81%E9%BB%91%E8%A1%A3%E8%92%99%E9%9D%A2%EF%BC%9F"
---

# 《願榮光歸香港》管弦樂MV團隊：何以藝術創作亦要黑衣蒙面？

《願榮光歸香港》管弦樂團及合唱團版MV 自9月11日上載至 Youtube ，至今瀏覽量超過170萬 (未計其他平台轉載分享)。創作團隊更先後接受 BBC、New York Times、The Guardian、TIME、the Japan Times等外媒訪問，持續引起國際對香港「反送中」運動的關注。統籌兼樂團指揮 、以及拍攝MV的兩位聯合導演，接受眾新聞專訪。

<figure>
<img src="https://web.archive.org/web/20191224185337im_/https://www.hkcnews.com/news_新聞/hk-discuss/2019/09/管弦樂-願榮光歸香港-20190923015827_1688_large.jpg" alt="">
<figcaption>《願榮光歸香港》管弦樂譜。陳零攝</figcaption>
</figure>

### 「有勇氣智慧來全力抗對」

「如果可以減少年青人夜晚睇feed時覺得好孤獨，或者因為爸爸媽媽係藍絲，完全唔畀support，結果跳樓走咗，如果我哋救到一兩個。原來商場唱歌、原來睇咗個MV，佢哋覺得咁多人支持自己，唔係咁孤獨，咁已經夠喇。呢個係我哋覺得做到嘅唯一好事，我哋希望大家有勇氣智慧來齊集這裡、來全力抗對，就係咁樣啫。」統籌兼樂團指揮 S (化名) 這樣說。

「100萬、150萬個views 係咪可以換到五大訴求？係咪可以將新屋嶺義士換番出嚟？如果首歌serve 到個purpose 係unite 到香港人，其實係好事，有幾多個views 我哋唔係好care；如果嗰啲views 係代表引起人注意、得到多啲外媒關注，大家有勇氣繼續行落去已經足夠。That we care。」

S 提到，這歌曲的意義就是要帶出「你不是自己一人」(You’ll never walk alone)：「沿路有好多同信念嘅人，就算有幾艱難，都會喺你身邊。當你見到商場咁嘅場面、見到個個網上播，within 24 hours 已經100萬 (views)，其實好多人撐你㗎， 唔好咁易give up呀！」他說，831事件是個觸發點：「和理非都唔畀遊行，有種強烈嘅無力感，好想出嚟做啲嘢，做啲唔係咩大事，只係一啲平時會做嘅嘢，玩吓音樂。」

該短片聯合導演 C (化名) 坦言，近月一直給無力感包圍：「望住每日新聞直播，除咗想打爆個mon，或者搭車去現場支持，個無力感真係好重，所以大家好開心有今次機會，做咗啲嘢，有啲貢獻。」另一位聯合導演V (化名)  說，參與這個拍攝，對她而言是找出一個平衡點：「如果唔係極度負面，都唔會做一啲平衡嘅嘢。」

S 續說：「如果無晒正能量嘅嘢，可能真係會有更多人跳樓；無呢首歌，會少咗人覺得社會係有咁多人同一個陣線；就如V 所講，首歌可以將一個極端depressed 嘅人拉番去一個平衡點。」

V 認為，2014年的雨傘運動，以至今天連登人集體創作的《願榮光歸香港》，都有著承上啓下的意義：「5年前，(雨傘後) 都集體depressed㗎，但5年前唯一嘅作用就係紮咗個根，令大家繼續走落去，承上啓下；就好似T寫咗《願榮光歸香港》，我哋啓下做咗啲嘢，唔好諗呢一刻有咩結果，但就好似inspire 啲人，繼續做一啲嘢。」

C 帶著感觸說：「換個角度，香港所有嘢都係安排畀我哋，無經過獨立投票嘅進程；中英條約都係清朝喺北京簽，我哋無參與過。傘運之後覺得無希望，覺得無可能再有群眾反抗活動，似所有條例、撥款都會通過，我第一次聽到(逃犯條例修訂)，就諗：『唉，又要過啦』，估唔到係有好多人企喺我前面去阻擋呢個條例通過，所以到今刻我哋仲有少少自由，呢個係經歷咗好多人嘅犠牲至改變到。」他有為失去本應屬於玩樂的歲月而感傷：「去到呢個時候，我哋去犠牲、去反抗、去抵抗，某程度係好欣慰。」

<figure>
<img src="https://web.archive.org/web/20191224185337im_/https://www.hkcnews.com/news_新聞/hk-discuss/2019/09/願榮光歸香港-管弦樂-20190923015748_2bcd_large.jpg" alt="">
<figcaption>高效齊心做一件事，就是香港人。(短片截圖)</figcaption>
</figure>

### 表達自由對創作人很重要

《願榮光歸香港》管弦樂團及合唱團版齊集了150位樂手及合唱團成員參與，樂團樂譜只花一天完成，管弦樂團樂手在錄音前兩天收到樂譜，現場綵排15分鐘，後與合唱團綵排45分鐘，便正式錄音。錄音亦只花上30分鐘，連同拍攝的3小時。

「放150人入studio，無論人力物力都困難，亦唔容許拍三、四日，所以都會搵比較專業嘅樂手，喺呢個圈子，大部份都係好support呢場運動。始終言論自由、表達自由對musicians 係好重要，當發聲自由都收窄得咁緊要，搞呢個活動，一呼百應都係好正常。」 S坦言整個活動都是與時間競賽：「831後，我同團隊講，點知過兩日會唔會立緊急法、會唔會戒嚴， 過程係甚至可能條片都做唔到。」

無論這次接受訪問，以至在片中參與的樂手，都隱去身份，穿上黑衣、戴上頭盔、豬嘴和眼罩，是代表對白色恐怖的恐懼。「唔好以為只係玩音樂，戰場無所不在；片中的teargas 象徵白色恐怖無孔不入，歷史上從未見過任何樂團，周圍有咁多煙、咁多口罩，而家喺香港就有咁嘅情況，就係你唔敢做，就會有咁嘅情況，唔係做戲呀。」V 解釋短片的意象。「(樂手) full gear 嘅畫面，煙霧彌漫共鳴係好大；但好sad嘅係點解香港人會對呢啲嘢有共鳴？」

她在拍攝後亦作反思：「作品係好直接嘅表達，唔係要好多重思考嘅創作，大家接受程度已經咁廣泛；對比5年前同一個畫面，應該唔會有呢個接受程度 。我諗係因為連和理非個位置越嚟越窄，大家偏向慢慢接受無咩可以做嘅同時，我哋就出現對抗意識。」

「當做日常事情都要蒙面，做創作都要匿名，咁樣都要驚，正正係文化空間收窄。噴煙我哋會驚、會擔心，就係思想空間慢慢收窄。文化係社會一個共同層次，思想空間收窄，即係降低文化嘅層次，但壓迫愈大，反抗就愈大。」

「無所謂搞事嘅人出嚟，你覺得犠牲嘅人會少啲咩？可唔可以睇番呢個世界發生緊咩事？ 正正無人行出嚟，  犠牲嘅人就只有更多，大家都只係嘗試搵比較接近心目中公義嗰一點。」

S亦提到：「大家要focus番，究竟邊個令到人哋講唔到嘢？呢啲全部都係表達方式，我哋條片都係表達方式，咁會唔會連我哋呢條片嘅表達方式都無埋呢？如果連藝術家都做唔到藝術，啲藝術家會做咩呢？」

<figure>
<img src="https://web.archive.org/web/20191224185337im_/https://www.hkcnews.com/news_新聞/hk-discuss/2019/09/願榮光歸香港-20190923015801_14b6_large.jpg" alt="">
<figcaption>這個一排年輕人手拉手的畫面，很代表整場運動的精神。(短片截圖)</figcaption>
</figure>

### 人只要心地善良便能昂首闊步

有樂評人批評《願榮光歸香港》的不完美，S 亦承認 MV 拍攝時間短促，樂譜的女高音和小號未盡完美，「有隻歌可以united，咁咪去做囉；如果去discredit 呢啲嘢，我覺得有啲離地。首歌admittedly 係好高音，高音係難上㗎，有幾多個女高音、幾多trumpet (小號)上到？銅管全部都係專業樂手。我哋無外國勢力，都係打個電話，守望相助。」

V 提到創作的部分：「只係直接剪碎鏡頭，唔係好難嘅 storytelling。我覺得因應時勢做創作，初衷係緊要過其他嘢，簡單嚟講，你只要心地善良，做咩都唔太差。」 現場拍攝僅兩部主機、1部副機，拍攝團隊不足10人，「都無人問過要錢。」

「拍攝時，要求樂手昂首闊步那感覺，講一次，大家就好在狀態；好鍾意那句『勇氣智慧也永不滅』，係一件好難嘅事，但會感受到前線係咁，話佢哋純良像鴿子，佢哋係做得幾好，好多嘢好純粹，但靈巧像蛇。有個畫面一排年輕人手拉手，覺得好代表成個運動。」她說，這個畫面在 [原版MV](https://web.archive.org/web/20191224185337/https://www.youtube.com/watch?v=y7yRDOLCy4Y) 已出現：「講嗰種合作性，呢個shot就呈現到，所以一開始就諗住用。」


{{< video src="https://web.archive.org/web/20191224185337if_/https://www.youtube.com/embed/oUIDL4SB60g" >}}


### We Connect

運動的開端，有教徒和市民齊唱《Sing Hallelujah to the Lord》，到8月底有《願榮光歸香港》的出現，令大家緊靠在一起，發揮團結的威力。

「音樂從來都係國際語言。《Sing Hallelujah to the Lord》有anthem嘅特色，anthem、聖詩都係要一齊唱，威力係 intend to be congregation，係要眾人一齊唱至有威力嘅歌，(感覺) 亦特別出。」S 形容，整場運動都體現香港人之間無以名之的互信。「我本身唔識T，到而家我都無見過佢本人、聲都無聽過，唯一聯繫係佢喺連登擺咗個post，我問佢我錄呢隻歌你介唔介意，佢話唔介意，跟住喺 Telegram 搵番我，我連佢係唔係T都唔知。如果唔係因為呢件事，有個陌生人無端端 WhatsApp 你，你都唔會信佢啦。係呢件事，We Connect！覺得好神奇。」

C 也說：「呢個情況不停發生緊，隔離左右唔識嘅，突然成為物資站站長、突然同唔識嘅人商討點樣逃避警方追捕，會出現一啲你唔識佢嘅人，但會將條命俾咗佢。」S補充：「我本身唔識V，但一個星期後成為好朋友，一齊工作，我哋有個作品有廣泛認同，都係好神奇；兩個禮拜萍水相逢，呢個信任，唔係啲好嚴重嘅crisis 下，都唔會出現。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20191224185337/https://www.hkcnews.com/aboutus/#subscribe)
