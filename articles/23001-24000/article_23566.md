---
title: "「阻差辦公」有多濫？六旬翁9.8銅鑼灣與警理論　「最後警告」10秒不到就被捕"
date: "2019-09-16"
author: "記者莊曉彤"
category: "眾聞"
tags:
  - "銅鑼灣"
  - "CWB"
  - "causeway bay"
  - "causeway bay hong kong"
  - "阻差辦公"
  - "98銅鑼灣衝突"
url: "https://web.archive.org/web/20210712032548/https://www.hkcnews.com/article/23566/98%E9%8A%85%E9%91%BC%E7%81%A3%E8%A1%9D%E7%AA%81-%E9%98%BB%E5%B7%AE%E8%BE%A6%E5%85%AC-%E9%8A%85%E9%91%BC%E7%81%A3-23566/%E3%80%8C%E9%98%BB%E5%B7%AE%E8%BE%A6%E5%85%AC%E3%80%8D%E6%9C%89%E5%A4%9A%E6%BF%AB%EF%BC%9F%E5%85%AD%E6%97%AC%E7%BF%8198%E9%8A%85%E9%91%BC%E7%81%A3%E8%88%87%E8%AD%A6%E7%90%86%E8%AB%96-%E3%80%8C%E6%9C%80%E5%BE%8C%E8%AD%A6%E5%91%8A%E3%80%8D10%E7%A7%92%E4%B8%8D%E5%88%B0%E5%B0%B1%E8%A2%AB%E6%8D%95"
original_url: "https://www.hkcnews.com/article/23566/98%E9%8A%85%E9%91%BC%E7%81%A3%E8%A1%9D%E7%AA%81-%E9%98%BB%E5%B7%AE%E8%BE%A6%E5%85%AC-%E9%8A%85%E9%91%BC%E7%81%A3-23566/%E3%80%8C%E9%98%BB%E5%B7%AE%E8%BE%A6%E5%85%AC%E3%80%8D%E6%9C%89%E5%A4%9A%E6%BF%AB%EF%BC%9F%E5%85%AD%E6%97%AC%E7%BF%8198%E9%8A%85%E9%91%BC%E7%81%A3%E8%88%87%E8%AD%A6%E7%90%86%E8%AB%96-%E3%80%8C%E6%9C%80%E5%BE%8C%E8%AD%A6%E5%91%8A%E3%80%8D10%E7%A7%92%E4%B8%8D%E5%88%B0%E5%B0%B1%E8%A2%AB%E6%8D%95"
---

# 「阻差辦公」有多濫？六旬翁9.8銅鑼灣與警理論　「最後警告」10秒不到就被捕

反送中運動持續3個月，警方多次以阻差辦公為名拘捕議員、社工、市民。立法會議員許智峯周日（15日）晚被警方以阻差辦公拘捕，泛民主派議員譚文豪、區諾軒8月31日前夕以同樣理由被捕。7月27日在元朗，警方拘捕社工劉家棟，指他阻差辦公；9月8日在銅鑼灣，60多歲的謝先生與警員理論期間被捕，罪名又是阻差辦公。

被捕的謝先生日前接受眾新聞訪問，他憶述情況：當晚行至希慎廣場外遇見到警員防線，他在行人路上，問警察甚麼時候可以通過防線，警員答道「好快架喇，3、5分鐘」，又輕拍他膊頭，叫他站到一旁稍等。謝先生於是行到旁邊，豈料隨後有大批持盾防暴警增援，要求現場人士離開，謝先生反問警員理由，警員用大聲公喊：「你現正參與一個非法集結，警方要求你立即離開。」謝先生稱，與街上其他人不相識，要求警方給予「充足理由」，而他面前一名警員說：「最後一次警告，再唔走就拘捕你」。不到10秒鐘，幾個警員將他扯入防線，數分鐘後帶上警車。


{{< video src="//web.archive.org/web/20210712032548if_/https://www.youtube.com/embed/ICIdpDkUlWY" >}}


謝先生現年60多歲，任職工程師。反送中運動持續數月，他參與了大部分的遊行，每次都是獨自參與，包括9月8日的美國領事館請願遊行，那天他穿了黑色衫。遊行結束後，他去到赤柱食飯，晚上大約8時半乘小巴回家，行車駛至禮頓中心附近時受阻，謝先生於是落車步行。他行至希慎廣場勞力士錶鋪外的轉角位，見到警方防線。「嗰度係行人路來的。我問嗰班差佬『行唔行得』，佢話唔行得，我話幾時可以行到，佢話好快架喇、3、5分鐘咁樣，你行埋一邊先啦，仲拍我膊頭：『得架喇，你行埋一邊先啦』咁樣。」


{{< video src="https://web.archive.org/web/20210712032548if_/https://www.youtube.com/embed/5JnGvimYsiw" >}}


謝先生指SocREC當晚拍攝到的上述影片，可以見到這一段對話過程 **（00:05~00:35）** ，其時防線警員不多，包括謝先生在內的兩、三人，與兩名警員在行人路上和平對話。約2分鐘後 **（02:30開始）** ，大批持盾防暴警增援，謝先生與警員對話，警方要求謝先生離開，謝先生則反問理由是甚麼。後面的指揮官隨即用大聲公大喊2次：「喺利園山道嘅市民，你現正參與一個非法集結。警方要求你立即離開。」謝先生對警員說，完全不認識在場的其他人。有警員再次「邀請他離開」，但同時又有警員稱：「最後一次警告，再唔走就拘捕你。」謝先生說：「咁犀利？」、「幾多分鐘......」謝先生提起左手看錶之際，距離「最後警告」10秒不到，幾個警員瞬間就將他扯入防線範圍內。

<figure>
<img src="https://web.archive.org/web/20210712032548im_/https://www.hkcnews.com/news_新聞/hk-discuss/2019/09/98銅鑼灣衝突-CWB-阻差辦公-20190916202400_22c9_large.jpg" alt="">
<figcaption>謝先生與警員理論期間，突然被捕。SocREC影片截圖</figcaption>
</figure>

警員要求他坐在馬路中心的路壆上，謝先生雙手環胸，表情淡定，片中可見警員沒有對他施以暴力。不到5分鐘後，有警車駛至，謝先生被帶上車前往北角警署。謝先生憶述在警署被扣押48小時，「足足48個鐘，我坐喺張櫈，屁股黐住張櫈起碼47個鐘，搞到我而家（脊椎）神經痛埋......嗰日原來喺北角差館無咁多羈留所，我無入去臭格，不過有幾個入咗去臭格。年青人多啦，最細15歲，最老就係我架喇。佢哋覺得年紀較大的係30歲，我呢啲係超級人瑞。」他亦都形容待遇正常，一日三餐未見有任何問題。

他又留意到警署內的黑板，相信當晚被帶至北角警署的有38人、包括他在內只有2人涉嫌阻差辦公，其他人涉非法集結。被捕當晚，他在沒有律師陪同下落口供，「班後生仔話有啲義務律師喎，我諗諗吓，我邊有事，咁就費事要啦。第二日佢哋全部見民陣嗰啲律師呀，我諗吓諗吓，我見律師都無壞嘅，咁咪問可唔可以俾張卡俾我。佢（年青人）話：uncle, 你需唔需要？我話：無壞嘅，哈哈哈。」律師於翌日下午3時許到差館，但及至傍晚近6時才獲准見被捕人士。謝先生最終得到民陣義務律師幫忙，被扣押48小時後獲准保釋候查。

<figure>
<img src="https://web.archive.org/web/20210712032548im_/https://www.hkcnews.com/news_新聞/hk-discuss/2019/09/銅鑼灣-阻差辦公-98銅鑼灣衝突-20190916201949_18d8_large.png" alt="">
<figcaption>警員將謝先生扯入防線內，謝先生被要求坐在石壆上。</figcaption>
</figure>

謝先生坦言，自己可謂「根正苗紅」，雖然脫離左派世界良久，但經歷這件事令他深覺今是而昨非。他想起那些年對於被稱作「左仔」引以為傲，「白恤衫藍扯褲叫左派，我唔mind的，毛澤東的相幾大個都戴出來（指住心口）」。六七暴動那年，謝先生只是小學五年級，但都幫手印發傳單，試過將傳單藏在書包，派到每家每戶的信箱，又試過走到旺角唐樓天台，將傳單灑落彌敦道。「以前叫做『打倒黃皮膚白皮狗』，嗰段時間左派對差佬好憎恨的。我估唔到時勢逆轉，今時今日，普通的百姓就嗌『黑警！』，紅色的人叫黑社會、叫福建人落來，愛國愛黨嗰啲而家就攬住撐警，即係話好諷刺囉。」

他又主動說：「（如果）你話我多事，我而家睇番，我都有啲衝動的。如果回帶，嗰個moment我退一退咪無事囉，人一定係咁的，大家都有情緒的。第一，我又唔贊同佢哋（警方）咁樣，咁大家立場唔同，你有你做嘢，我有我表達。我又無衝擊你，我講多兩講，你話乜都得啦，突然間你褪前啲，就話我阻差辦公，我唔走就話我非法集結，你講晒啦。當時又無話發生咩事，無放催淚彈，（大家只係）企晒喺度。」

「講真吖，呢段時間我都好唔開心、好憔悴、好攰，同埋都真係有影響自己情緒。」謝先生在左校畢業，即使現已屆花甲之年，對學校、老師、舊同學依舊充滿感情，只要不談政見，仍可以開心收場。他說過往好多時候不會跟別人解釋政治立場，收到一些「單單打打」的訊息也不辯駁，但這事發生後，他發覺有些摯友不再與他聯絡，直言感到有壓力。

同一時間，有人覺得謝先生「好勇」，他說：「因為我有個仔，我以前一個人。我咁遲先至有個細路哥出來，我都為下一代著想，我唔係要做啲乜嘢，我係一個小小的螺絲釘，集腋成裘。加上而家啲年青人，越來越多年青人奮不顧身，真係奮不顧身，問佢哋驚唔驚？佢話：『我驚都會去。』以前我哋學生被人罰已經好慘，你而家企喺門口手拉手，嘩～依樣嘢真係佩服。咁我出來有咩問題？」

<figure>
<img src="https://web.archive.org/web/20210712032548im_/https://www.hkcnews.com/news_新聞/hk-discuss/2019/09/記者會-李桂華-20190916232447_1557_large.jpg" alt="">
<figcaption>有組織罪案及三合會調查科高級警司李桂華在周一（16日）記者會上說：「希望大家重點知道，如果阻撓我們工作的話基本上已是阻差辦公。」港台影片截圖</figcaption>
</figure>

眾新聞向大律師黃宇逸查詢怎樣才算阻差辦公、與警員理論是否足以構成阻差辦公、市民有甚麼可以保障自己？

黃宇逸表示不評論個別案件，只能概括地說：「終審法院的案例（ [HKSAR v Tam Lap Fai](https://web.archive.org/web/20210712032548/https://drive.google.com/file/d/1UmUnn1xkVQGc1rq4DrPf2FC52kItCMQu/view?usp=sharing) ）講咗，如果你的行為純粹為警察帶來不便（conduct which may cause mere inconvenience to the officer or require him to expend only trifling additional effort.），就不會構成阻差辦公，但係『妨礙警察執行職務』呢樣嘢，無一個特定的定義。只要你的行為，係令到警察合法的工作困難咗，咁就已經係阻差辦公，所以個界線係好模糊。」舉例說向警察提問會否構成阻差辦公，黃宇逸指要視乎實際情況，譬如用大聲公近距離向警察說話、或者當警員進行廣播期間用大聲公「鬥大聲」，都有可能構成阻差辦公，因為客觀上令到警員工作更困難。

「至於你話點樣保障自己，呢個就牽涉到香港其實係無一個有效監察警權的機制，所以在呢個前提底下，如果你真係要有效地保障自己，就係唔好去到前線。如果唔係，以而家呢個咁嘅社會環境，因為警察濫權的情況係好嚴重、好普遍。以前都好少少，如果有傳媒影住，警察係無咁肆無忌憚，但係而家大家見到個情況係，even有傳媒影住，警察都係照樣濫權。」黃宇逸坦言，警方防線不斷移動，遠離防線是唯一保障自己的方法。他指，現實中若然市民與警方理論，只會將自己置於不利局面，因為警方擁有「表面上」使用武力的權力。

黃宇逸續道：「我作為一個律師，我唔可以話，你法律上有咁嘅權利，咁你就去執行佢，因為我深知道在而家呢個社會環境，你可能有呢個法律權利，但係你如果走近警察防線，你係會有好大的風險。所以呢樣嘢係幾悲觀的，法律原則係一回事，但實際操作係另一回事。」

他又指出，聯合國人權委員會早已批評香港沒有獨立有效的監警機構，但政府一直拒絕聽從建議，問題積累多年。翻查聯合國人權委員會2006年就香港人權報告作出的「 [Concluding Observations](https://web.archive.org/web/20210712032548/https://www.cmab.gov.hk/doc/en/documents/policy_responsibilities/the_rights_of_the_individuals/ConcludingObservationsICCPR2.doc) 」，其中提到警察投訴課由警方自己人查自己人，而監警會無權力確保投訴得到適當及有效的調查，又無權力使警方有效落實其建議。聯合國建議，香港政府應該確保投訴警察的個案由獨立機構進行，該機構的建議亦應具有約束力。但港府並無聽從建議。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712032548/https://www.hkcnews.com/aboutus/#subscribe)
