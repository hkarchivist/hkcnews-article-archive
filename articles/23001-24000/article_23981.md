---
title: "反對暴力，更反對暴政"
date: "2019-10-06"
author: "假才子"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "緊急情況規例條例"
  - "禁蒙面法"
url: "https://web.archive.org/web/20200809052635/https://www.hkcnews.com/article/23981/%E7%A6%81%E8%92%99%E9%9D%A2%E6%B3%95-%E7%B7%8A%E6%80%A5%E6%83%85%E6%B3%81%E8%A6%8F%E4%BE%8B%E6%A2%9D%E4%BE%8B-%E6%9E%97%E9%84%AD%E6%9C%88%E5%A8%A5-23981/%E5%8F%8D%E5%B0%8D%E6%9A%B4%E5%8A%9B%EF%BC%8C%E6%9B%B4%E5%8F%8D%E5%B0%8D%E6%9A%B4%E6%94%BF"
original_url: "https://www.hkcnews.com/article/23981/%E7%A6%81%E8%92%99%E9%9D%A2%E6%B3%95-%E7%B7%8A%E6%80%A5%E6%83%85%E6%B3%81%E8%A6%8F%E4%BE%8B%E6%A2%9D%E4%BE%8B-%E6%9E%97%E9%84%AD%E6%9C%88%E5%A8%A5-23981/%E5%8F%8D%E5%B0%8D%E6%9A%B4%E5%8A%9B%EF%BC%8C%E6%9B%B4%E5%8F%8D%E5%B0%8D%E6%9A%B4%E6%94%BF"
---

# 反對暴力，更反對暴政

港府宣布《禁蒙面法》後各區再次爆發示威，不少政府建築物、港鐵及商店遭到破壞，林鄭翌日又發表錄影片段譴責暴力，呼籲市民同「暴徒」割席。筆者的回應就係，我反對暴力，但更反對暴政。


{{< video src="https://web.archive.org/web/20200809052635if_/https://www.youtube.com/embed/OLyvoy_2ngY" >}}


我以往在個人fb page上都講過，我的原則並非反對所有形式的暴力，至少自衛性質，人哋打你時你作反擊以自我保護，我係可以接受的。當然，近日的對市面的破壞就超過呢個原則了，我無法講我好支持呢種做法。但就算係咁，我哋都要諗返，依家一部分示威者變到咁暴力的根源係咩造成。

使用暴力，不一定是非理性，情緒化或洩憤的，使用暴力都可以是經過考慮後所作的選擇。正如打仗，夠暴力掛，但打仗所涉及的計算先多呢。又睇返，依家的破壞並非無邏輯的，並非間間舖都受攻擊，亦冇大規模搶掠，而係有針對性，經過計算的。

香港過去幾廿年的示威都係和平，係最近幾個月暴力先明顯增加。使用暴力的示威者並非一開始就愛暴力，係曾經參加過和平示威，但認為冇用，政府唔會聽和理非，只會用警察鎮壓，所以依家選擇咗暴力。簡單講，沒有暴政，沒有暴力。 所以反對暴力，更應反對暴政。

而最新的《禁蒙面法》，或者更準確講，係背後的《緊急法》， 仲衰過23條同反送中，令港府更加向暴政邁進。 就算閣下係深度和理非，不被之前關於暴力示威者的講法打動，如果你反對過23條，反對過送中，咁依家你更應該出來反對《緊急法》。

送中衰過23條，因為23條雖然係衰，但始終有明確範圍，同埋係香港審返，而送中範圍更大仲係返大陸審，更易中招兼一中死多幾錢重。《緊急法》更衰，因為政府直頭話有需要就可以立法，唔洗經立法會，佢叫就得，惡法放題，仲立即生效。政府可以任意為佢需要扭曲法律，完全違反法治最基本要求的任何人（包括政府）都要受法律約束。佢話緊急，又可以一日過送中；佢話緊急，一日過國安法：佢話緊急，拘留時間加長；佢話緊急，限制網絡；佢話緊急，戒嚴宵禁；佢話緊急，押後選舉……

邊個話唔得呀？當年國民黨宣布「動員戡亂」，總統命令可以不受憲法限制，由國共內戰1948年到台灣民主化1991年，「動員戡亂」 咗43年，當中冇舉行過立法院換屆選舉，到1991年仲有立委係1947年當選的老人家呀。（但有補選， 因為都好多人老死咗。）林鄭昨日已經講咗，政府研究緊各種現行法律下可用的手段，咪預示咗會有權用盡囉。

靠JR呀？首先香港JR搞咁耐，人哋英國首相Boris Johnson解散國會，反對派提出JR，法院急事急辦，到終院終極宣判只係用咗三個禮拜，香港立法會選舉DQ案就要審年幾兩年，都就嚟下屆選舉添啦，JR引用《緊急法》的法律都唔知要搞幾耐，到時唔知幾多人被打盲甚至打死咗啦。就算好彩贏咗， 一個人大釋法就收你香港法院皮啦。

所以大家一定要繼續，不論和理非定勇武，目標一致反對同要求撤回惡法，否則用《緊急法》一開先例， 政府為所欲為，惡法放題，真正暴政降臨。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200809052635/https://www.hkcnews.com/aboutus/#subscribe)

---

![博客 | 假才子](https://web.archive.org/web/20200809052635im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
