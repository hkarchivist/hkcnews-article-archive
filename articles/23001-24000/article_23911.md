---
title: "中槍男生籃球隊友：同學要團結，先對得起佢食咗呢粒子彈"
date: "2019-10-03"
author: "記者莊曉彤"
category: "眾聞"
tags:
  - "開槍"
  - "荃灣公立何傳耀紀念中學"
  - "中槍男生曾志健"
url: "https://web.archive.org/web/20191003065407/https://www.hkcnews.com/article/23911/%25E8%258D%2583%25E7%2581%25A3%25E5%2585%25AC%25E7%25AB%258B%25E4%25BD%2595%25E5%2582%25B3%25E8%2580%2580%25E7%25B4%2580%25E5%25BF%25B5%25E4%25B8%25AD%25E5%25AD%25B8-%25E9%2596%258B%25E6%25A7%258D-%25E4%25B8%25AD%25E6%25A7%258D%25E7%2594%25B7%25E7%2594%259F%25E6%259B%25BE%25E5%25BF%2597%25E5%2581%25A5-23911/%25E4%25B8%25AD%25E6%25A7%258D%25E7%2594%25B7%25E7%2594%259F%25E7%25B1%2583%25E7%2590%2583%25E9%259A%258A%25E5%258F%258B%25EF%25BC%259A%25E5%2590%258C%25E5%25AD%25B8%25E8%25A6%2581%25E5%259C%2598%25E7%25B5%2590%25EF%25BC%258C%25E5%2585%2588%25E5%25B0%258D%25E5%25BE%2597%25E8%25B5%25B7%25E4%25BD%25A2%25E9%25A3%259F%25E5%2592%2597%25E5%2591%25A2%25E7%25B2%2592%25E5%25AD%2590%25E5%25BD%2588"
original_url: "https://www.hkcnews.com/article/23911/%25E8%258D%2583%25E7%2581%25A3%25E5%2585%25AC%25E7%25AB%258B%25E4%25BD%2595%25E5%2582%25B3%25E8%2580%2580%25E7%25B4%2580%25E5%25BF%25B5%25E4%25B8%25AD%25E5%25AD%25B8-%25E9%2596%258B%25E6%25A7%258D-%25E4%25B8%25AD%25E6%25A7%258D%25E7%2594%25B7%25E7%2594%259F%25E6%259B%25BE%25E5%25BF%2597%25E5%2581%25A5-23911/%25E4%25B8%25AD%25E6%25A7%258D%25E7%2594%25B7%25E7%2594%259F%25E7%25B1%2583%25E7%2590%2583%25E9%259A%258A%25E5%258F%258B%25EF%25BC%259A%25E5%2590%258C%25E5%25AD%25B8%25E8%25A6%2581%25E5%259C%2598%25E7%25B5%2590%25EF%25BC%258C%25E5%2585%2588%25E5%25B0%258D%25E5%25BE%2597%25E8%25B5%25B7%25E4%25BD%25A2%25E9%25A3%259F%25E5%2592%2597%25E5%2591%25A2%25E7%25B2%2592%25E5%25AD%2590%25E5%25BD%2588"
---

# 中槍男生籃球隊友：同學要團結，先對得起佢食咗呢粒子彈

中五男生曾志健於10月1日在荃灣被警員以實彈槍傷左胸，據報目前情況穩定。他就讀的Band 1學校荃灣公立何傳耀紀念中學（何中）昨日有學生罷課、逾百校友與校方對話，最終不歡而散。校門外有學生摺的紙鶴，祝福曾志健早日康復。中五級陳同學與曾志健（健仔）在初中時相識，同屬籃球校隊，「佢打得分後衛（的位置），同佢打波見到佢份人好自信，同埋喺場上都好鼓勵隊友，平時喺校園就係一個好好的人，大家都同佢可以好friend。」

戴著黑色口罩的陳同學表示：「同樣身為何中人，佢喺前線為我哋擋子彈，我哋乜都做唔到，所以我覺得真係，唉，如果佢返嚟學校，我都無面去見佢。我覺得何中同學應該要再團結，先至對得起佢食咗呢粒子彈。我哋都唔配叫何中人，因為真正的何中人，係為香港奮鬥而受咗傷。」

<figure>
<img src="https://web.archive.org/web/20191003065407im_/https://www.hkcnews.com/news_新聞/hk-discuss/2019/10/警察開槍-學生-逃犯條例-20191002140011_5d6f_large.jpg" alt="">
<figcaption>市民、何中校友昨早到學校門外聲援中槍的健仔。美聯社照片</figcaption>
</figure>

中五陳同學表示，與曾志健（健仔）一齊打波三年，但健仔早前已經退隊，二人算不上熟稔，「但因為我識佢嘅好朋友，其實佢身體之前有少少狀況，所以留班，都好唔容易，有留班嘅壓力又參與示威。」他又形容健仔：「平時喺校園就係一個好好的人，大家都同佢可以好friend，絕對唔會係所謂的暴徒。」

陳同學指，周二下午收到健仔中槍的消息，非常傷心。陳同學與家人之間又有意見分歧，一夜無眠，「因為一瞇埋眼就會覺得，而家香港真係好亂，我哋作為學生係完全無任何安全感，唔知道喺條街度幾時會被人拘捕、幾時會被人用槍械傷害。我覺得，我哋成間學校嘅人都擔心自己安全。」昨日，陳同學亦有參與罷課，他所知大概有近100位同學參與，大多數時間在禮堂靜坐，期間摺了一些紙鶴、製作標語，祝福健仔早日康復。陳同學指：「副校長都話，會遲啲將我哋嘅祝福帶去醫院送俾曾同學。」他認為，校方沒有漠視罷課同學，也理解同學情緒。

<figure>
<img src="https://web.archive.org/web/20191003065407im_/https://www.hkcnews.com/news_新聞/hk-discuss/2019/10/開槍-荃灣公立何傳耀紀念中學-20191003013406_2c27_large.jpg" alt="">
<figcaption>何中校門外，同學為健仔摺的紙鶴。莊曉彤攝</figcaption>
</figure>

問到陳同學對健仔中槍的感受，他緩緩說：「我首先係憤怒啦，即係點解可以對學生開槍，其次就係覺得好慚愧，就係同樣身為何中人，佢喺前線為我哋擋子彈，我哋乜都做唔到，所以我覺得真係，唉，如果佢返嚟學校，我都無面去見佢，我覺得何中同學應該要再團結，先至對得起佢食咗呢粒子彈。我哋都唔配叫何中人，因為真正的何中人，係為香港奮鬥而受咗傷。」

另一名中六陳同學，認識健仔多年，曾經在示威現場見過健仔。他形容健仔自小予人「陽光」感覺，亦都非常照顧師弟妹。健仔亦都參與籌備校內罷課的關注組。據學生所知，警方昨日沒有到過何中。

下午放學時間，30多歲的市民鍾小姐與友人到校門外派糖／朱古力，每份連同一張紙仔寫著：「多謝你們！我們一起加油！願今天約定......他朝煲底相見~　#一個都不能少」。配圖有連登豬、連登狗和Pepe。鍾小姐笑言自己是「和理非廢中」，希望為學生們打氣。

<figure>
<img src="https://web.archive.org/web/20191003065407im_/https://www.hkcnews.com/news_新聞/hk-discuss/2019/10/警察開槍-國慶70周年-十一荃灣-20191002064442_1e8b_large.png" alt="">
<figcaption>10月1日，健仔在荃灣大河道被警員近距離射擊胸口。港大學生會校園電視台影片截圖</figcaption>
</figure>

何中校方昨早與約200多名校友 [會面](https://web.archive.org/web/20191003065407/https://www.facebook.com/standnewshk/videos/400997680562709/) ，表示與健仔家人及代表律師了解過，盡量不想高調處理事件，並稱律師建議校方「不可以講任何嘢影響審訊」。校友一再問校方對於學生被警員近距離槍傷的立場，校長謝潤明未有明確回應，指自己未有時間看相關片段，遭校友質疑態度兒戲。校方承諾，不會處分健仔，即使健仔要面對長時間審訊，校方亦會為他保留學位。

副校長何偉雄發言時，以母子比喻中港關係的言論引起校友不滿。何說：「就好似屋企人，而家返咗屋企，就算阿爸阿媽做得好錯好錯都好，可能你哋講警察在元朗嘅事，或者一啲中港關係。我想問番就係：就算家長做到錯晒，錯得好緊要，咁究竟我哋點樣回應呢個父母？我哋係咪在屋企裡面任意打爛晒啲嘢，父母就可以知道......」校友聽到這裡已相當鼓譟，有人問：「咁你教我點做？」何偉雄表示，遊行是一個出路，又指讉責警方也解決不了問題。有校友回應他說：「遊行開始咗10分鐘都無就藍旗，你同我講和平遊行有用？」

<figure>
<img src="https://web.archive.org/web/20191003065407im_/https://www.hkcnews.com/news_新聞/hk-discuss/2019/10/荃灣公立何傳耀紀念中學-開槍-20191003013620_2a21_large.jpg" alt="">
<figcaption>何中校長謝潤明（中）、副校何偉雄（左）、副校劉瑞儀（右）。立場新聞直播截圖</figcaption>
</figure>


{{< video src="https://web.archive.org/web/20191003065407if_/https://www.facebook.com/plugins/video.php?href=https%3A%2F%2Fwww.facebook.com%2Fstandnewshk%2Fvideos%2F400997680562709%2F&show_text=0&width=560" >}}


另一位副校長劉瑞儀出言降溫，稱明白大家擔心健仔，又指健仔受傷後第一時間與她聯絡。劉瑞儀哽咽續道：「我哋無卸責、我哋唔會扔低任何一個何中同學。」校友報以掌聲，以及高呼：「加油！」有校友說：「校長、副校，今次何中唔企出嚟讉責警隊嘅話，即係你哋俾咗通行證，之後可以開第七槍、第八槍，之後再有任何一個人受傷，甚至死亡嘅話，你哋係直接成為幫兇。」會上，多名校友感觸落淚。

校長謝潤明說，自己看片只會信八成，「因為不同嘅片有不同情況。」他又稱少看了新聞。有校友表示：「我曾經以何傳耀學生為榮，我今日真係覺得與何傳耀為恥，我哋大家唔好嘥時間喇，我哋走啦。」校友臨走前舉手表態要求校方讉責警方濫暴，並高叫「師弟妹你並唔孤單」、「以何中為恥」。

<figure>
<img src="https://web.archive.org/web/20191003065407im_/https://www.hkcnews.com/news_新聞/hk-discuss/2019/10/開槍-荃灣公立何傳耀紀念中學-民間記者會-20191003013314_1b46_large.jpg" alt="">
<figcaption>戴著「V煞面具」的何中學生，在民間記者會發言。莊曉彤攝</figcaption>
</figure>

同日下午的民間記者會，以「自由之心不死　奈何以槍斃之」為主題，在何中校門口舉行，有戴著「V煞面具」的何中學生發言，形容健仔是「可靠的大哥哥」，又指健仔經常說「寧願死都唔想被人拉」、「班狗係無性，拉你去打毋須理由」。他又希望香港人不要忘記在運動中被捕、受傷的人，「永世不原諒香港警察」。

何中校友會昨日轉載一封「一群荃灣公立何傳耀紀念中學老師的信」，信中指：「我們痛心學生承受身體上的傷害，擔憂他將要面對漫長的康復治療及訴訟。我們亦關心在校學生、校友和家長的情緒。至今，我們的心情極為沉重。」信中提及，絕不在此艱難時刻離棄同學，會給予在校學生情緒支援，並感激校友對母校的關心與愛護。


{{< video src="https://web.archive.org/web/20191003065407if_/https://www.youtube.com/embed/wM6Drrnz0Vg" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20191003065407/https://www.hkcnews.com/aboutus/#subscribe)
