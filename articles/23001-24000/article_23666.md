---
title: "今個夏天變型男　譚文豪：我講嘢都無精彩過"
date: "2019-09-24"
author: "記者盧曼思"
category: "眾聞"
tags:
  - "譚文豪"
  - "Jeremy TAM"
  - "公民黨"
  - "Civic Party"
  - "國泰航空"
url: "https://web.archive.org/web/20210630054131/https://www.hkcnews.com/article/23666/%E8%AD%9A%E6%96%87%E8%B1%AA-%E5%85%AC%E6%B0%91%E9%BB%A8-%E5%9C%8B%E6%B3%B0%E8%88%AA%E7%A9%BA-23666/%E4%BB%8A%E5%80%8B%E5%A4%8F%E5%A4%A9%E8%AE%8A%E5%9E%8B%E7%94%B7-%E8%AD%9A%E6%96%87%E8%B1%AA%EF%BC%9A%E6%88%91%E8%AC%9B%E5%98%A2%E9%83%BD%E7%84%A1%E7%B2%BE%E5%BD%A9%E9%81%8E"
original_url: "https://www.hkcnews.com/article/23666/%E8%AD%9A%E6%96%87%E8%B1%AA-%E5%85%AC%E6%B0%91%E9%BB%A8-%E5%9C%8B%E6%B3%B0%E8%88%AA%E7%A9%BA-23666/%E4%BB%8A%E5%80%8B%E5%A4%8F%E5%A4%A9%E8%AE%8A%E5%9E%8B%E7%94%B7-%E8%AD%9A%E6%96%87%E8%B1%AA%EF%BC%9A%E6%88%91%E8%AC%9B%E5%98%A2%E9%83%BD%E7%84%A1%E7%B2%BE%E5%BD%A9%E9%81%8E"
---

# 今個夏天變型男　譚文豪：我講嘢都無精彩過

做議員，最緊要有soundbite，浮誇唔緊要，有人識就掂。公民黨譚文豪做了3年立法會議員，如果在反送中運動前問：譚文豪係一個點嘅議員？有人或會答：「Er……Er……」、「邊位吓？做過乜呀？」、「公民黨？我識陳淑莊、楊岳橋，譚文豪就……」

聽過譚文豪的人，大概又會話：「成日著西裝嗰個飛機師，官仔骨骨呀，好似好elite咁，但會唔會好離地呀？」

過去3個月， 譚文豪這個名字，據悉在社運圈中不時被人提起。話說，他大大聲同警察講道理的片段被連登仔大讚「好L型」；又話說，6.21包圍警察總部，凌晨時份記者走晒佢都未走。

譚文豪的Facebook沒有扮鬼扮馬搞爛gag短片，以往都係一大堆比較正經，關於航空和交通的資訊，無乜soundbite。3年來，最多人看的一條片是今年6月13日，他在6.12之後開火質疑警察拒絕出示委任證，身上穿的是一件「生於亂世有種責任」的黑底白字T恤。這幾個月，大家在鏡頭前見到一個沒著西裝、流露情感的貼地譚文豪。網民叫他「型男」，但警察就話佢阻差辦公。

譚文豪話：「你哋覺得我悶，而家都悶啊，我好精彩咩？係發生喺我身上嘅嘢精彩，我講嘢都無精彩過，都係邏輯理論。」

飛機師從政，真係幾多邏輯理論。

<figure>
<img src="https://web.archive.org/web/20210630054131im_/https://www.hkcnews.com/news_新聞/hk-discuss/2019/09/公民黨-譚文豪-20190921000727_2db8_large.jpg" alt="">
<figcaption>譚文豪覺得，在立法會穿西裝很理所當然。休會期間受訪，他穿的是恤衫西褲，未有全套西裝。周滿鏗攝</figcaption>
</figure>


{{< video src="https://web.archive.org/web/20210630054131if_/https://www.facebook.com/plugins/video.php?href=https%3A%2F%2Fwww.facebook.com%2Fjeremytammanho%2Fvideos%2F1433697933439711%2F&show_text=0&width=560" >}}


44歲的譚文豪，1999年加入國泰航空一直做到副機師，「我細個已經好鍾意落手落腳，砌嘢拆嘢，木工金工我好鍾意。」他是澳洲昆士蘭大學機械及太空工程學士、澳洲新南威爾斯大學交通工程碩士， 回港後在一間做船尾機的公司做了一年多，之後睇報紙見國泰請機師，有感揸飛機都好啊，於是即晚填申請表，獲取錄之後須訓練14個月。

乜嘢人先可以做到飛機師？「其中一個要求係：夠膽講嘢，見到唔對路會出聲。」

「好多打工仔，怕得罪老細同事唔敢講嘢，呢個甚至係好多行業嘅潛規則。但揸飛機絕對唔得，要有膽，作出質疑時要有理據。這個在航空業界好重要。醫生如果有嘢做錯，死嘅係病人；但機師有嘢做錯的話，死嘅唔只係乘客，仲有機師自己。機師嘅訓練係：大家同一隻機， 唔對路一定要出聲，已經擺低咗驚得罪人嗰樣嘢。喺一架飛機上面，飛機師無得同乘客、空中服務員割席。如有意外，機師會係最後一個離開機艙。所以考機師面試時，會測試性格係咪夠膽指出問題。」

敢言，原來是做飛機師的一個必要條件。譚文豪說，這就是為何全球的航空業工會特別大聲。

也令人想起，嗌咪叫「香港人加油」的那位機師。

譚文豪續說：「當然也要懂得邏輯思考、冷靜合理分析， 唔係人哋叫你做就做。喺飛機上，每按一個掣都有原因，前面有邊一條路可以行、選擇咗後果係點、是否承擔得到、出事會有幾嚴重、可唔可以救得番、有乜嘢人可以幫到手，全部都係邏輯分析。」

「所以，做機師，唔係好似啲官咁，乜都話按程序。而家唔係請個機器返嚟，要識得變通解決問題。」

譚文豪是香港史上首個從政的民航機師，「外國有做過空軍的人從政，有無民航機師從政？我找不到啊。」

機師同政客好唔同，試問有幾多政客，願意最後一個離開機艙？

<figure>
<img src="https://web.archive.org/web/20210630054131im_/https://www.hkcnews.com/news_新聞/hk-discuss/2019/09/譚文豪-公民黨-20190923222022_1764_large.jpg" alt="">
<figcaption>在國泰工作20年，譚文豪為自己曾當飛機師感到自豪。網上圖片</figcaption>
</figure>

譚文豪面對鏡頭說話時，大部分時間都很正經，很少見他搞爛gag，「其實，我都幾爛架。」他Facebook比較搞鬼的片段有這一條：


{{< video src="https://web.archive.org/web/20210630054131if_/https://www.facebook.com/plugins/video.php?href=https%3A%2F%2Fwww.facebook.com%2Fjeremytammanho%2Fvideos%2F1712564815472660%2F&show_text=0&width=560" >}}


「你話啲人唔識我？關心飛機、交通的人會知，係咪低調到沒人知，我相信未至於。」

「點解成日著西裝？喂， 立法會著西裝好正常啊。話我離地？我沒所謂離地或貼地，根本上我沒變過，我做番自己。」譚文豪說，送中條例草案在立法會鬧得熱哄哄時，有一晚他在會議廳門口瞓，「有人覺得好奇怪點解我會咁做，我話有乜問題呀、有幾慘呀，呢度有冷氣地毯。」記者說，如果那個人是朱凱廸、陳志全，大家不會覺得奇怪，正正瞓地下的是平日著畢挺西裝、形象好pro的飛機師譚文豪，大家才會驚訝。譚說：「我都係基層出身，細個住葵涌木屋區 ，阿爸揸的士。14歲之所以去澳洲讀書，因為我阿姨喺昆士蘭一個冇乜人住嘅小鎮Townsville ，阿爸在六四後，想我離開香港。」

今次反送中運動，譚文豪經常著T恤走到示威衝突現場，終於貼地了？「唔係因為呢場運動，我突登去做啲嘢，而係性格上我不嬲都係咁，係個場景有無人留意。2016年梁游宣誓時，有班議員包圍讓他們進入議事廳，我係其中一個。可能有人話，點解譚文豪突然間好似好激進、企得咁前，其實我不嬲都有做，係啲人沒留意，或者我沒特別告訴其他人。加上過去市民唔係好關注立法會發生乜事，而家多咗關注吧。」

譚文豪在示威現場做乜？係咪嗌幾句「香港人加油」就收隊？「我沒帶咪的，我個人覺得，帶咪有領導的諗法。」

譚文豪說：「我會同警察講道理，我睇唔到邏輯就質問，如果你講得贏我，我咪聽你。哈，就俾人告阻差辦公。」案件涉及7月7日九龍大遊行後的旺角衝突，他在831前夕被捕，認為是當權者的政治計算。

譚文豪曾在多個衝突現場質問警察有無委任證、為何示威者走晒仍推進防線等。他說，鏡頭後其實會做溝通。「我會問警察，喂，其實你哋想做乜先，想驅散定點？警察話：總之佢哋（示威者）唔郁就得啦。咁我就同示威者講：嗱，我唔知你想做乜，但警察話，你哋唔郁佢哋唔會郁；等佢哋判斷，因為好多時，大家誤會對方想衝。」

「好似元朗遊行（7.27），我喺大馬路見警察突然上晒裝備，示威者又突然上晒嘢。我問警察咩事，有個commander話：你睇佢哋，全部上晒架生，想衝埋嚟；之後我行去條巷度問示威者係咪想衝，佢哋話：唔係呀，大馬路班人想衝；於是我又走去大馬路問，那兒的示威者又話：唔係呀，我哋以為巷嗰邊想衝，咪一齊衝囉。三路人都以為大家想衝，但原來無人想衝。咁跟住我同警察講：冷靜啲，大家都冇衝。」

譚文豪說，他的Facebook Inbox常收到一些人來訊，著他叫示威者撤退，「但我覺得在前線的人，才最掌握是否要撤退。我們沒參與的人，好難評估。會唔會叫人撤退，反而令剩番喺度的人仲危險，叫人撤退未必絕對啱。」

「直接啲講，條街、馬路，我無份打番嚟，我邊有資格叫人走。要喺對方角度諗，代入感好重要。調番轉，我係一個和理非，你唔可以叫我同你一齊打。我唔可以逼你，你都唔可以逼我。」

8.14佔領機場，部分人對待《環球時報》記者的一幕引起爭議，張超雄和郭家麒兩位泛民議員勸喻時被罵。譚文豪當天不在場（他不想見到機場癱瘓）。如果當天他在，會如何處理？「我都會衝出去叫唔好打那個人，instead of just叫人唔好咁做，我會話：而家有好多記者喺機場影緊，大家想出現一個點嘅場面，俾全世界人睇到。香港示威者而家做緊乜嘢，大家諗清楚，乜嘢係對場運動最好，大家目標係想做乜、想傳達乜嘢訊息。」

譚文豪去了好多場示威衝突，「7.1凌晨在龍和道，早上5時至中午在夏愨道向灣仔方向的位置。」衝擊立法會時他在哪兒？「我在旁邊，我阻不到，就行開了。」他說，未遇過有人當面罵他左膠，「或者有，我聽唔到。」

<figure>
<img src="https://web.archive.org/web/20210630054131im_/https://www.hkcnews.com/news_新聞/hk-discuss/2019/09/譚文豪-楊岳橋-郭榮鏗-20190921000841_1db1_large.jpg" alt="">
<figcaption>公民黨三子（左起）譚文豪、郭榮鏗、楊岳橋，七一晚在金鐘街頭。周滿鏗攝</figcaption>
</figure>

譚文豪8月20日辭去國泰職務，自2016年當選立法會議員後，他沒再揸飛機，「公眾人物未必合適，如果在飛機遇見唔支持自己嘅人，大家都難做。」他改以顧問形式，替國泰處理機師編更系統。他說，做議員三年來，國泰沒有給予他任何壓力，「從來沒影響投票。」

但今次反送中風波，國泰成了白色恐怖的代名詞，至少6名機師被炒，據說那位嗌「香港人加油」、那位在728上環被控暴動罪、還有曾在Facebook講過嘢的，都無得留底。譚文豪很感慨：「睇番間公司受到好大壓力，係無理壓力，以言入罪蔓延至各行各業。遞信，我係有呢個準備，我覺得係時候離開，如果到而家都沒離開就好麻煩，又被人大做文章。」他說，對國泰沒有仇恨，沒有國泰他也不能成為機師，「永遠令我驕傲，我見公司被人搞到咁，好痛心。」

譚文豪是否已決定瞓身從政，明年再選？「明年先諗，而家最緊要關注唔係我個人，而係成場運動何去何從，如何不要再有人受傷、濫捕。」

「我好難做番機師，在香港，一飛就入大陸，好難相信佢無blacklist我。」譚文豪2010年主動加入公民黨，他當時做機師工會爭取華人跟外籍機師同工同酬時，認識吳靄儀，非常欣賞她。「另一個是余若薇，睇電視覺得佢講嘢好make sense，我係因為呢兩個女人而加入。」2012年，他拍住梁家傑在九龍東排第二出選落敗，2016年接梁家傑棒勝出。

今時今日呢個時勢，加入民主派從政成本增加。譚文豪說：「2016年氣氛已知會愈來愈差，沒想過差到咁，真心話，但都要堅持做。我唔做，邊個做先，我唔係自大到話我做得好好，如果有人做得好過我，我隨時落嚟，那怕只有一樣嘢好過我，我都走得好安樂。」

「呢一刻，我都好十五十六，究竟我再選定做其他嘢，我呢一刻無一個肯定答案俾你。 我自己落手搞都覺得難頂，都想飛番隻飛機。」

「我覺得有一樣好緊要：千祈唔好令自己有壓力，一定要成為議員。千祈唔好覺得唔做議員，就無其他嘢做。你唔做無收入、屋企負擔唔知點算、覺得無咗所謂嘅地位，當有一刻你係咁諗，必定會追逐名利、追逐選票、不斷改變自己立場，因為這是你的所有。」

<figure>
<img src="https://web.archive.org/web/20210630054131im_/https://www.hkcnews.com/news_新聞/hk-discuss/2019/06/引渡修例-譚文豪-20190607012525_1b89_large.jpg" alt="">
<figcaption>6月初，譚文豪（白衣）和朱凱廸、許智峯等議員留守會議廳，被保安驅逐。周滿鏗攝</figcaption>
</figure>

說回那句話：政客，不會是最後一個離開機艙。譚文豪這樣說：

「言行不一是從政陋習，唔好將陋習講成好似咁嘅人先可以從政，你要奸猾、兩個面孔、口不對心、講一套做一套，支持你嘅人唔知你條線喺邊，呢期有乜嘢紅你走埋去，但其實你都唔支持嗰樣嘢，攞到票又點。」

「我唔會為迎合公眾口味，夾硬搶出來，如果不斷追逐受歡迎程度，係會失去自我。你係個咁嘅人，遲早會表達出來。過去3個月，係多咗人識我，係咪我為咗多人識，先撲出來做一啲嘢？肯定唔係，如果係，3年前已經可以做好多唔同嘅嘢來吸引眼球。係呢個時空發生呢件事，我覺得要咁做，就做咗。」

行得咁前，唔怕被DQ？「而家任何人都可能被DQ，但只會再次傷害香港。如果連我都DQ，咁成個選舉制度廢咗佢啦，變晒委任制咪得。」

10月立法會復會，經過今年夏天，議會將變得不一樣。譚文豪如何在全職議員的新跑道再起飛，來一場西裝抗爭，鏡頭不會錯過。

<figure>
<img src="https://web.archive.org/web/20210630054131im_/https://www.hkcnews.com/news_新聞/hk-discuss/2019/09/譚文豪-公民黨-20190923221903_93ca_large.jpg" alt="">
<figcaption>譚文豪在藍田匯景的地區辦事處開幕，嘉賓穿牛記，他著西裝。譚文豪Facebook圖片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630054131/https://www.hkcnews.com/aboutus/#subscribe)
