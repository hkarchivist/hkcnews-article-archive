---
title: "任職8年空姐被炒：國泰只係中國品牌，唔再係香港人嘅航空公司"
date: "2019-08-29"
author: "記者莊曉彤"
category: "眾聞"
tags:
  - "國泰航空"
  - "國泰白色恐怖"
  - "國泰空姐"
url: "https://web.archive.org/web/20210712032124/https://www.hkcnews.com/article/23175/%E5%9C%8B%E6%B3%B0%E8%88%AA%E7%A9%BA-%E5%9C%8B%E6%B3%B0%E7%99%BD%E8%89%B2%E6%81%90%E6%80%96-%E5%9C%8B%E6%B3%B0%E7%A9%BA%E5%A7%90-23175/%E4%BB%BB%E8%81%B78%E5%B9%B4%E7%A9%BA%E5%A7%90%E8%A2%AB%E7%82%92%EF%BC%9A%E5%9C%8B%E6%B3%B0%E5%8F%AA%E4%BF%82%E4%B8%AD%E5%9C%8B%E5%93%81%E7%89%8C%EF%BC%8C%E5%94%94%E5%86%8D%E4%BF%82%E9%A6%99%E6%B8%AF%E4%BA%BA%E5%98%85%E8%88%AA%E7%A9%BA%E5%85%AC%E5%8F%B8"
original_url: "https://www.hkcnews.com/article/23175/%E5%9C%8B%E6%B3%B0%E8%88%AA%E7%A9%BA-%E5%9C%8B%E6%B3%B0%E7%99%BD%E8%89%B2%E6%81%90%E6%80%96-%E5%9C%8B%E6%B3%B0%E7%A9%BA%E5%A7%90-23175/%E4%BB%BB%E8%81%B78%E5%B9%B4%E7%A9%BA%E5%A7%90%E8%A2%AB%E7%82%92%EF%BC%9A%E5%9C%8B%E6%B3%B0%E5%8F%AA%E4%BF%82%E4%B8%AD%E5%9C%8B%E5%93%81%E7%89%8C%EF%BC%8C%E5%94%94%E5%86%8D%E4%BF%82%E9%A6%99%E6%B8%AF%E4%BA%BA%E5%98%85%E8%88%AA%E7%A9%BA%E5%85%AC%E5%8F%B8"
---

# 任職8年空姐被炒：國泰只係中國品牌，唔再係香港人嘅航空公司

航空業界至今有超過20人，在反送中運動期間疑因政見被辭退，個案發生在國泰港龍航空、機管局等。職工盟昨日下午在中環愛丁堡廣場舉辦集會反對白色恐怖，要求公司撤回解僱決定、停止白色恐怖等。本月遭解僱的國泰空姐林小姐（化名）亦有出席集會，她一度語帶哽咽地說：「我對公司非常失望，喺公司受打壓嘅時候，我哋員工都係團結一致想支持公司，原來公司係可以打著呢個旗號，粗暴地解僱一個員工，毋須提供任何理據。我對公司係非常失望，我感覺被背叛。」

大會在晚上宣布，有約2000人出席，警方稱高峰期有730人。記者發現，要在現場找到國泰現職員工並不容易，參加者來自各行各業，也有年輕人和正在趕寫暑期作業的中學生。參與集會的江小姐稱，她有5、6個空姐朋友，「佢哋會覺得現場有人影佢哋大頭相，然後繼續嗰個督灰嘅行動，所以佢覺得戴口罩都唔work。」、「今日呢個係反白色恐怖，但同時因為白色恐怖，佢哋全部都嚟唔到。」

<figure>
<img src="https://web.archive.org/web/20210712032124im_/https://www.hkcnews.com/news_新聞/hk-discuss/2019/08/國泰航空-集會-國泰白色恐怖-20190829015118_2bf2_large.jpg" alt="">
<figcaption>大會宣布，參與反白色恐怖集會有2000人。美聯社圖片</figcaption>
</figure>

年約30歲的林小姐在集會剛開始時已經到場，她在國泰任職空姐8年，本月遭解僱。她表示，公司拒絕透露解僱她的原因，「本身（嗰日）要返工，佢就叫我唔使返工、嚟見我哋兩個經理。我去到個會議上面，只係直接收到封解僱信，然後佢交代就係公司行使呢個權力，終止我哋嘅僱傭關係，並無提供任何原因。」林小姐指，她的工作表現、返工情況良好，猜測是與她在Facebook或WhatsApp提到反對暴力，以及發表對「五大訴求」的意見有關，被人吿發而遭解僱。

她指，在網上的言論只限朋友見到，也是她在放工之後的私人時間發表。林小姐問：「國泰你憑乜嘢去損害一個人嘅公民權利？你憑乜嘢同一個香港人講，你唔能夠喺私人時間用個人名義發表意見？」

林小姐回想8年前以加入國泰為dream job，亦是她畢業後的第一份工，「我曾經會為我喺呢間公司工作而驕傲，但係到今時今日，如果國泰仲係用呢個方式對待員工嘅話，我覺得係恥辱。如果同人講我喺呢間公司度做，大家第一反應都係：你公司對員工好衰架喎、你公司亂咁炒人架喎、你公司白色恐怖架喎，咁我無辦法搵到一個值得驕傲嘅地方。」她又說：「國泰而家只係一個中國香港品牌，佢並唔再係香港人嘅航空公司。」

<figure>
<img src="https://web.archive.org/web/20210712032124im_/https://www.hkcnews.com/news_新聞/hk-discuss/2018/10/國泰航空-20181025225128_2239_large.jpg" alt="">
<figcaption>國泰航空是香港品牌，但近日處於白色恐怖風眼。資料圖片</figcaption>
</figure>

林小姐認為，國泰行政總裁何杲（Rupert Hogg）於本月中離職後，情況急轉直下，「我覺得有啲槍打出頭鳥，因為佢（Rupert）曾經發表過一個notice，就係相對傾向保障員工嘅言論自由。我覺得Rupert 離職個情況有啲似係懲罰，覺得佢無歸邊、或者無聽話，所以就要被離職。我相信佢嘅離職對公司造成一個好大嘅震撼，始終呢個情況係前所未見嘅。我自己觀察就係，前線、可能喺office嘅同事，喺Rupert離職之後都私下表態，覺得公司真係變咗。」

「Rupert離職之後，就擔心有人督灰、擔心被send資料返去公司、甚至被起底。大家都即刻靜晒，無發表任何言論，甚至喺facebook改自己個名，連自己真名都唔敢用。」她表示，明白公司為了維持運作而作出商業決定，但質疑是否有需要掀起解僱潮、製造白色恐怖，「係咪如果有一半嘅員工，喺任何渠道、或者甚至心裡面，同你或者背後俾壓力你嘅理念、意見唔一致，就全部人都要被解僱？」

<figure>
<img src="https://web.archive.org/web/20210712032124im_/https://www.hkcnews.com/news_新聞/hk-discuss/2019/08/國泰白色恐怖-太古集團-cathay-20190829014826_54f3_large.jpg" alt="">
<figcaption>集會在愛丁堡廣場舉行，集會人士於晚上6時半遊行到太古廣場並貼連儂牆。莊曉彤攝</figcaption>
</figure>

現職國泰空姐Jenny（化名）則戴著口罩參與集會，她在國泰工作6年，亦是她畢業後第一份工，形容當年加入國泰有份優越感，「因為佢係代表香港人嘅一個品牌，但係偏偏成為第一間被中共滅聲嘅品牌，其實係令人好心痛。」

她又表示：「今日可以因為你支持反送中，然後被人以言入罪，被人炒咗，下一個可能係因為你唔夠撐警、唔夠撐政府，然後令到國家覺得你唔愛國，然後就可以炒咗你。」、「國泰、太古集團咁大間公司都要受到中共嘅威脅、跪低嘅時候，我相信香港其他企業或者小公司都無一倖免，咁我哋香港人走得去邊度呢？」

Jenny自6月9日起參與過不少大型示威活動，所以都擔心已經被「點相」，只希望今日出席集會可以讓公司聽到員工的聲音。她又表示，明白公司的難處，「但本身公司最大嘅財產其實就係員工，員工嘅權利同自由，呢啲全部用錢都買唔到。」她又指：「想話俾公司知，其實佢唔係一個人，即係唔係管理層去面對，而係成班員工同埋香港人都係支持緊佢，作為一個香港企業，佢唔應該妥協。太古作為國泰的大股東，佢更加唔應該喺呢個時候，唔企喺香港人呢邊。」

「白色恐怖，以前聽就聽得多，但係原來親身感受嘅時候、殺到埋嚟時，係無色無聲、突然之間嘅，可能上個月我仲出席緊罷工活動嘅時候，今日我可以因為like咗一個post，然後我9月2、3號，冒著無咗份工嘅風險出席罷工。」現在，她都不敢在Facebook貼一些與反送中運動相關的貼文。

<figure>
<img src="https://web.archive.org/web/20210712032124im_/https://www.hkcnews.com/news_新聞/hk-discuss/2019/08/集會-國泰航空-國泰白色恐怖-20190829014753_27eb_large.jpg" alt="">
<figcaption>參與集會的江小姐表示，身邊有幾個空姐朋友都不敢參與集會。莊曉彤攝</figcaption>
</figure>

集會現場亦有許多人並非來自航空業界，年過30歲的江小姐便是其中一位。她表示，自己是freelancer，因為從直播見到集會現場人少，所以即刻從荃灣坐車過來。她有5、6個空姐朋友，正正因著白色恐怖而不敢出席今次集會，但他們以往都有去「和你飛」機場集會，「佢哋會覺得（今日）現場有人影佢哋大頭相，然後繼續嗰個督灰嘅行動，所以佢覺得戴口罩都唔work。」

江小姐又表示，從空姐朋友得知，6月初有人會在機艙貼memo紙建連儂牆，「到而家都仲有啲搭飛機嘅人，好好咁樣知道國泰之前做過幾個集會，佢哋會有啲小禮物或者memo紙仔，喺派餐嘅時候塞俾空少、空姐，話多謝你哋呀、香港人都好支持你哋。」

「近排有個話（空中服務員）收到張紙仔，畫咗公仔、寫話我哋都好支持你，大家一齊加油。收嗰個crew就好感動，因為好感動呢，所以落機時佢有嗌咪就講香港人加油咁樣，之後都被人捉咗上去照肺。佢哋話其實派餐時常常有架，即係啲小朋友、香港人都會（送memo紙）。本來國泰CEO被炒之前嗰幾個集會，國泰工會都有份搞，佢哋（乘客）就係知國泰工會支持，咁都會支持機艙服務員。」

國泰航空發聲明回應集會，表示：「就個別集團員工離職一事，國泰強調，公司一向的政策是不會就個別個案的處理詳情作出回應。然而，在決定是否解僱同事的時候，公司會考慮所有相關的情況，包括適用的法規，以及同事是否能夠履行職務等等。」企業事務董事唐偉邦又稱：「最近幾個月的事態發展，不論對國泰以至香港社會均是非常重大和嚴峻的挑戰。我們衷心希望盡快妥善解決紛爭，讓社會重回正軌。」


{{< video src="https://web.archive.org/web/20210712032124if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F444101496190161%2F&show_text=0&width=560" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712032124/https://www.hkcnews.com/aboutus/#subscribe)
