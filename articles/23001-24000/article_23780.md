---
title: "人在加國心在香港　黃程鋒：在外國做再多的事，不及一次親自落場示威"
date: "2019-09-27"
author: "記者吳婉英"
category: "眾聞"
tags:
  - "港大學生會"
  - "遇襲"
  - "黃程鋒"
url: "https://web.archive.org/web/20210712032708/https://www.hkcnews.com/article/23780/%E9%BB%83%E7%A8%8B%E9%8B%92-%E6%B8%AF%E5%A4%A7%E5%AD%B8%E7%94%9F%E6%9C%83-%E9%81%87%E8%A5%B2-23780/%E4%BA%BA%E5%9C%A8%E5%8A%A0%E5%9C%8B%E5%BF%83%E5%9C%A8%E9%A6%99%E6%B8%AF-%E9%BB%83%E7%A8%8B%E9%8B%92%EF%BC%9A%E5%9C%A8%E5%A4%96%E5%9C%8B%E5%81%9A%E5%86%8D%E5%A4%9A%E7%9A%84%E4%BA%8B%EF%BC%8C%E4%B8%8D%E5%8F%8A%E4%B8%80%E6%AC%A1%E8%A6%AA%E8%87%AA%E8%90%BD%E5%A0%B4%E7%A4%BA%E5%A8%81"
original_url: "https://www.hkcnews.com/article/23780/%E9%BB%83%E7%A8%8B%E9%8B%92-%E6%B8%AF%E5%A4%A7%E5%AD%B8%E7%94%9F%E6%9C%83-%E9%81%87%E8%A5%B2-23780/%E4%BA%BA%E5%9C%A8%E5%8A%A0%E5%9C%8B%E5%BF%83%E5%9C%A8%E9%A6%99%E6%B8%AF-%E9%BB%83%E7%A8%8B%E9%8B%92%EF%BC%9A%E5%9C%A8%E5%A4%96%E5%9C%8B%E5%81%9A%E5%86%8D%E5%A4%9A%E7%9A%84%E4%BA%8B%EF%BC%8C%E4%B8%8D%E5%8F%8A%E4%B8%80%E6%AC%A1%E8%A6%AA%E8%87%AA%E8%90%BD%E5%A0%B4%E7%A4%BA%E5%A8%81"
---

# 人在加國心在香港　黃程鋒：在外國做再多的事，不及一次親自落場示威

**這年夏季，香港烽火連三月。大時代的洪流之中，有人選擇避走他方，有人堅持留下抗爭。然而，時任港大學生會署理會長、法律系學生黃程鋒別無他選。8月30號晚，他從香港國際機場登上往加拿大的客機，甫坐下，想到自己歸來無期，就崩潰嚎哭。**

**這個暑假，黃程鋒一直為自已、為他人的未來而忙碌：跟師傅做mini-pupil、為同學提供法律支援、安排庇護中心及臨時住宿、籌備大專罷課、踏台板跳舞……「突然之間，我好似斷晒所有嘢，好似要逃難咁走。我而家要諗嘅，唔係點樣畢業、點樣考PCLL（法學專業證書課程），我係諗點樣唔好死住。」**

<figure>
<img src="https://web.archive.org/web/20210712032708im_/https://www.hkcnews.com/news_新聞/hk-discuss/2019/09/黃程鋒-20190913003302_1f40_large.jpg" alt="">
<figcaption>黃程鋒本月12日去信港大學生會評議會主席，辭任學生會職務，信中披露他在8.31前夕遇襲，因憂慮自身及家人的人身安全而決定離港。</figcaption>
</figure>

身在加拿大的黃程鋒，近日透過Telegram及Signal接受眾新聞電話訪問。

人生轉捩點，在於登機前不足24小時。8月29日晚上，練舞半年的黃程鋒，與朋友在灣仔修頓室內場館參加一場跳舞匯演。晚上10時許完場，年輕舞者意猶未盡，都留下來拍照。30日凌晨時份，曲終人散，黃程鋒獨自到灣仔球場對出、軒尼詩道一個巴士站，準備乘坐巴士回家。

巴士站共有3名男子候車，黃程鋒站在中間，「大家就係望住條馬路，聽住歌咁啦。」突然，一個身穿白衣、戴著白帽及黑口罩的男子從後冒出，用藤條猛打黃程鋒，他即時用右手擋住，同時爆粗喝止：「What the fuck, man?」施襲者完全無反應，繼續揮藤條，直至另一名候車乘客出聲喝罵才停手，該男子隨即往盧押道向駱克道方向逃跑。黃程鋒形容，那時另一名候車乘客仍未及反應，「呆咗企喺度」。

這場閃電般的襲擊，令黃程鋒的頸、左肩、右手腕腫傷，右手腕更留有疤痕。他印象中，施襲者身高約1.75米，中等身材，惟他看不清對方的容貌、膚色，「佢打我、我擰轉過去嘅時候，已經睇唔到（施襲者），因為背光，我哋後面exactly有間Circle K。」黃程鋒指，在襲擊前、後，他沒有收到恐嚇訊息；他遇襲期間，施襲者亦沒有說話。

黃程鋒9月12日去信港大學生會評議會主席時提到，不論他在過去3個月面對的壓力及障礙，其家人持續活於焦慮及沮喪之中。（Regardless of the pressure and obstacles I was facing during the past three months, my family had been living under anxieties and frustrations from different begetters.）然而，黃程鋒向眾新聞透露，早於反送中運動之前，他已感受到壓力及威脅，惟當中細節未能公開。8月30日的襲擊看似毫無預警，但對黃程鋒而言，暗潮洶湧已久，「最後通牒」驟然而至，他非走不可。

相關報道： [港大學生會會長黃程鋒8.31前夕遇襲　 憂人身安全離港　辭學生會職務](https://web.archive.org/web/20210712032708/https://www.hkcnews.com/article/23482/黃程鋒-港大學生會-遇襲-23485/)

> **我本身已經有最壞嘅打算，係我有機會要走，所以喺頗早嘅時間，我已經同過莊友交代。**


黃程鋒去年當選學生會會長，今年換屆，唯一候選內閣的3名候選幹事全數落選，他「捱義氣」署任會長及學生福利秘書職位，惟他預視到自己將無法署任至明年，曾與莊友討論如何物色另一位署理會長。

> **我諗住有多啲時間，仲諗住傾吓點樣去搵，但而家實搵唔到，which is a problem。**


8月初，浸大學生會會長方仲賢因購買「觀星筆」被捕，港大學生會評議會時事委員會署理主席彭家浩、教大臨時行政委員會會長梁耀霆、浸大學生會外務副會長梁兆玉等學生領袖遭到不同程度的恐嚇，當時黃程鋒感到威脅逼近，但未有受到搔擾，他還以為尚有時間、可親自籌辦大專罷課。

相關報道： [學生會代表反送中收恐嚇　方仲賢買觀星筆遭叉頸拘捕　批政權製造白色恐怖圖令市民噤聲](https://web.archive.org/web/20210712032708/https://www.hkcnews.com/article/22911/方仲賢-鐳射筆-大專學界-22911/)

<figure>
<img src="https://web.archive.org/web/20210712032708im_/https://www.hkcnews.com/news_新聞/hk-discuss/2019/08/浸大學生會-方仲賢-鐳射-20190808234506_12dd_large.jpg" alt="">
<figcaption>8月6日傍晚，方仲賢在深水埗購買「觀星筆」後，被便衣警員截查，期間曾被「叉頸」。警方及後以「藏有攻擊性武器」罪名，將他拘捕並扣留達48小時。</figcaption>
</figure>

8月30日凌晨遇襲後，黃程鋒回家跟家人商討去留；同日下午，他到港大學生會辦公室取回個人電腦，並即場買下當晚飛往加拿大的單程機票。

黃程鋒生於加拿大，本身擁有加國國籍。近年加拿大再次成為香港人的熱門移居地，黃程鋒卻從來沒有「回鄉」定居的打算，「我真係諗住喺香港生活㗎。雖然我唔係土生，但真係土長，因為我4個月大就返咗嚟（香港），開始生活……但而家對我嚟講，唔係邊個地方生活比較好，而係邊個地方生存到。」

一日之內，黃程鋒要將香港的生活連根拔起。他坦言，當時未及細想，連行李都是家人為他收拾的。「我淨係同屋企人話，一定要pack套西裝畀我。我想pack我套莊suit過去，因為我希望喺度繼續做啲嘢。如果我喺度繼續做啲嘢嘅話，就要著得四正，要見人㗎嘛。打咗呔就梗係見洋人啦，係咪先？」黃程鋒越洋受訪時，語氣鎮定，談笑風生，也許一路以來的恐懼、壓迫，令20出頭的大學生練成過人心智。

<figure>
<img src="https://web.archive.org/web/20210712032708im_/https://www.hkcnews.com/news_新聞/hk-discuss/2019/09/黃程鋒-20190927000135_4ef2_large.jpg" alt="">
<figcaption>黃程鋒為港大學生會2018年度候選中央幹事會「星𧗠」的會長，他去年穿上莊suit拍攝宣傳照，刊於競選宣言的單張。「星𧗠」facebook</figcaption>
</figure>

當晚，黃程鋒獨自登上飛往加拿大的客機。甫坐下，腦海湧現千頭萬緒……「架機未起飛，我已經喊到傻咗。」他想起，5 月完成學校考試後，他本來計劃好新學年要修讀的科目。他想起，這個暑假，他一邊跟緊師傅，做mini-pupil；一邊跟朋友跳舞，初嘗踏台板表演的滋味。他想起，曾經想像自己會成為「下一個陳文敏」……「突然之間，好似斷晒所有嘢，跟住好似要逃難咁走，我而家要諗嘅唔係點樣畢業、點樣考PCLL，我係諗點樣唔好死住。」那時，他也想到自己為家人帶來的麻煩。飛機尚未起飛，他趕緊給父母打了一通電話，「同佢哋講，我有幾對唔住佢哋。」此時，黃程鋒語氣變得嚴肅。

> **我真係好驚返唔到嚟，我真係有諗過返唔到嚟，which will of course be one of the saddest things。一來，我會見唔到香港嘅人；二來，我覺得無論喺加拿大做幾多嘢都好，都及唔上喺香港去一次示威。**

黃程鋒說，他特別欣賞6月初時，大家在街頭不停嗌「一個都不能少」。當他身在外國，份外感受到這句口號的意義。「假設喺外國畀你做到勁多嘢，都及唔上你一次親自落場去行一次遊行、一次示威嚟得咁實在。而當諗到、作最壞打算，以後都返唔到嚟，諗到呢個位係……」他沉默半晌，接著說：「因為唔知呢場仗、呢場抗爭要打幾耐。每一日睇住新聞，睇住啲人努力奮鬥嘅時候，都會覺得（自己不在場）爭啲，所以我成日同自己講，好快、好快會返到嚟，抱住呢個希望，但係心底裡當然有最壞打算，就係返唔到。」

<figure>
<img src="https://web.archive.org/web/20210712032708im_/https://www.hkcnews.com/news_新聞/hk-discuss/2019/09/大學生-92罷課-20190902232625_c753_large.jpg" alt="">
<figcaption>9月2日本是開學日，大專學界因應反送中運動而發起罷課。當日各大專院校代表在中大百萬大道的集會大台上讀出罷課宣言，黃程鋒本該是其中一員。可惜，他在8.31前夕便匆忙離開，歸來無期。林倩茹攝</figcaption>
</figure>

相較流亡德國、台灣的抗爭者，黃程鋒算得上非常幸運，至少他不愁居留權，而在多方協助下，他迅速獲安排到某大學就讀。然而，有家歸不得的痛苦，黃程鋒有相同感受。「我返唔返到嚟，唔係淨係我可以決定到。」他一直觀望著，等待一天威脅消除，他會回到香港。

黃程鋒坦言，父母都想他在加拿大低調地過生活，惟他無法「安定」下來，「呢個就係兩難，一來，我唔想get my family into trouble；二來，我真係唔忍心，當我喺香港嘅朋友都打緊、抗爭緊、fight落去嘅時候，我喺度吃喝玩樂，或者低調過日子，我做唔出。」

黃程鋒到加拿大不足一個月，要安頓住宿、添置生活所需、安排開學大小事、建立人脈，與此同時，他正積極連繫當地的香港學生及香港人，希望在加拿大推動香港議題。「我諗到好大㗎，如果我返唔到嚟，就喺加拿大努力賺錢，之後課金畀啲大學，叫佢哋set up Hong Kong Study Centre，跟住課金畀啲political parties，關注吓香港……但如果你畀我揀，喺加拿大搵到10億、課到金畀大學set up Hong Kong Study Centre，定係返嚟香港，我一定好自私咁講，我想返嚟香港多啲。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712032708/https://www.hkcnews.com/aboutus/#subscribe)
