---
title: "港鐵服務嘅，其實唔係你，係權力"
date: "2019-08-24"
author: "睇政"
category: "眾說"
tags:
  - "遊行"
  - "遊行示威"
  - "逃犯條例"
  - "港鐵停駛"
url: "https://web.archive.org/web/20210924002359/https://www.hkcnews.com/article/23086/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-23086/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/23086/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-23086/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 港鐵服務嘅，其實唔係你，係權力

逆權運動係一場真正嘅政治運動，迫使香港社會好多一直被去政治化嘅地方，入面嘅政治權力關係，都一次過浮曬上面，俾世人見到香港政治嘅專制本質：由以前所謂中立嘅警察，到被詬病嘅商場，再到機場、航空公司，到今日更加明顯嘅，係鐵路；我地係時候睇清楚鐵路空間背後嘅權力關係。

* * *

平時我地會覺得，香港鐵路當然係服務香港人嘅，而佢作為一種公共服務，就係無論乘搭人嘅目的、背景係乜嘢，只要佢俾得起車費，就可以作為一個乘客咁去使用。無論係你星期一至五去返工，星期六日去街，甚至去遊行都好，港鐵喺提供服務上面大抵係中立嘅，佢唔會因為你諗住去遊行而禁止你搭車，亦唔會因為你撐警察而免費通行。

<figure>
<img src="https://web.archive.org/web/20210924002359im_/https://www.hkcnews.com/news_新聞/hk-discuss/2019/08/逃犯條例-示威-港鐵停駛-20190824203517_187f_large.png" alt="">
<figcaption>圖片來源：MTR Service Update筆者特別鳴謝：Pepe The Frog</figcaption>
</figure>

但呢一個原來只係一個美麗嘅誤會，原來政權只係一直無動用一個權力去阻止你咁做：港鐵最大股東就係特區政府，而且喺中國大陸發展眾多業務，例如深圳嘅龍華線就係由港鐵公司營運。喺尋日，葵芳站提早關閉，基本上等大部分人收工返屋企之後就關站，唔容許帶有示威目的嘅人利用葵芳站嘅空間繼續抗議。而今日星期六，更加決定中午過後就停止觀塘線整個觀塘區嘅服務，基本上就只係因為觀塘區今日有大型遊行（仲要係合法添）。

喺政治地理學上面，空間建設嘅邏輯，以至於佢嘅使用規則，基本上都係有權力嘅運作喺入面。喺香港，鐵路空間作為金融經濟嘅命脈之一，政權就會根據呢樣嘢去要求鐵路系統為現有秩序服務：八五大罷工嘅時候有唔少人搞不合作運動癱瘓港鐵，政府好大聲咁譴責，因為佢地「阻住人返工」。政府唔係真係好在意人返工嘅權利，而係在意經濟癱瘓對現有秩序嘅衝擊，會導致不利嘅政治後果。到咗非返工時間、金融假期嘅尋晚同埋今朝，地鐵就可以停葵芳站運作，甚至停埋觀塘區所有站，背後都係因為咁樣對金融城市嘅運作無乜負面影響，反而可以試圖減低危害政權穩定性嘅葵芳集會同埋觀塘遊行嘅力量。

* *   
 講咁多都係想講，香港地鐵服務嘅其實唔係你，只係服務權力嘅時候，有時順便服務埋你，當你嘅權利同政權利益有衝突，你就會被放棄。當政權動用嘅權力越來越赤裸，我諗我地都係時候認清我地生活每一步都係有政治嘅影響，由搭飛機到搭港鐵，我哋都無處可逃。

呢種係咩嘅政治體制？咪就係專制囉。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210924002359/https://www.hkcnews.com/aboutus/#subscribe)

---

![博客 | 睇政](https://web.archive.org/web/20210924002359im_/https://www.hkcnews.com/uploads/avatars/089dd07d-af2a-4f68-8fac-ad9c2c1150b4.png?1401062405)

**博客 | 睇政**

一群修讀政治的人，渴望傳播政治的重要。雖無救世妙藥，亦冀望能以有限的知識一起「睇政」。Facebook: https://www.facebook.com/seeingpolitics/
