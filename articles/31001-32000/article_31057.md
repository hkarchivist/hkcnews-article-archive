---
title: "做黃店能「發大財」？即將結業、中環 Around Wellington老闆：始終要靠食物服務質素"
date: "2020-06-17"
author: "實習記者黎卓欣"
category: "眾聞"
tags:
  - "中環"
  - "central"
  - "黃色經濟圈"
  - "黃店"
  - "Around Wellington"
url: "https://web.archive.org/web/20200809042909/https://www.hkcnews.com/article/31057/%E9%BB%83%E8%89%B2%E7%B6%93%E6%BF%9F%E5%9C%88-around_wellington-%E4%B8%AD%E7%92%B0-31057/%E5%81%9A%E9%BB%83%E5%BA%97%E8%83%BD%E3%80%8C%E7%99%BC%E5%A4%A7%E8%B2%A1%E3%80%8D%EF%BC%9F%E5%8D%B3%E5%B0%87%E7%B5%90%E6%A5%AD%E3%80%81%E4%B8%AD%E7%92%B0-around-wellington%E8%80%81%E9%97%86%EF%BC%9A%E5%A7%8B%E7%B5%82%E8%A6%81%E9%9D%A0%E9%A3%9F%E7%89%A9%E6%9C%8D%E5%8B%99%E8%B3%AA%E7%B4%A0"
original_url: "https://www.hkcnews.com/article/31057/%E9%BB%83%E8%89%B2%E7%B6%93%E6%BF%9F%E5%9C%88-around_wellington-%E4%B8%AD%E7%92%B0-31057/%E5%81%9A%E9%BB%83%E5%BA%97%E8%83%BD%E3%80%8C%E7%99%BC%E5%A4%A7%E8%B2%A1%E3%80%8D%EF%BC%9F%E5%8D%B3%E5%B0%87%E7%B5%90%E6%A5%AD%E3%80%81%E4%B8%AD%E7%92%B0-around-wellington%E8%80%81%E9%97%86%EF%BC%9A%E5%A7%8B%E7%B5%82%E8%A6%81%E9%9D%A0%E9%A3%9F%E7%89%A9%E6%9C%8D%E5%8B%99%E8%B3%AA%E7%B4%A0"
---

# 做黃店能「發大財」？即將結業、中環 Around Wellington老闆：始終要靠食物服務質素

****

位於中環威靈頓街的黃店餐廳 Around Wellington，受疫情打擊等經營問題，加上銀行戶口被凍結，將於月底結業。開業一年，90後店主Jonathan回顧跌跌踫踫的創業路，百味紛陳，卻沒有後悔表態。對於一些人認為做黃店能賺大錢，他有另一番見解。

有網民說，認做黃店便能「發大財」。Jonathan坦言，站於消費者的角度，當看見有人一窩蜂去食黃店，自然覺得表態能為店舖帶來很大利益。但事實上，被宣傳後大排長龍的蜜月期很短暫，長遠餐廳能否建立忠誠客戶群，靠的始終是食物及服務質素。若果客人幫襯一次就無回頭，其實遲早都捱不住。

「多咗人願意踏出第一步去試唔同嘅小店，但唔代表佢會經常返嚟幫襯，所以黃店有小小優勢，但唔可以包你一定賺囉。」

Jonathan的小店不足300呎，僅有6個座位，平日主要做上班族的外賣生意。早於去年6月，Jonathan已在餐廳專頁發文，表明支持反修例運動，更推出「5蚊飯」、不扣成本捐出營業額支援抗爭者。

黃色經濟圈成為熱話後，Jonathan接受過幾個訪問，報道一出，人人都來「懲罰」他。平日來吃飯至少要等約半小時，最巔峰時，客人更排到十米外的蓮香樓，要等近1小時才有得食，營業額比之前多出一倍。

然而，Jonathan卻不想太多客人來「懲罰」，他自嘲：「有客人欣賞當然開心啦，但本來我哋堂食位唔多，見到佢哋要大熱天時排成個鐘，我覺得我哋未至於要佢哋排咁耐囉！有時都會叫佢哋不如去幫襯其他舖頭，都係黃色經濟圈啫！」

相關文章： [中環黃店Around Wellington結業　滙豐戶口突被凍結　舖位成本問題令經營辛苦](https://web.archive.org/web/20200809042909/https://www.hkcnews.com/article/30857/%E9%BB%83%E8%89%B2%E7%B6%93%E6%BF%9F%E5%9C%88-around_wellington-%E4%B8%AD%E7%92%B0-30857/%E4%B8%AD%E7%92%B0%E9%BB%83%E5%BA%97around-wellington%E7%B5%90%E6%A5%AD-%E6%BB%99%E8%B1%90%E6%88%B6%E5%8F%A3%E7%AA%81%E8%A2%AB%E5%87%8D%E7%B5%90-%E8%88%96%E4%BD%8D%E6%88%90%E6%9C%AC%E5%95%8F%E9%A1%8C%E4%BB%A4%E7%B6%93%E7%87%9F%E8%BE%9B%E8%8B%A6)

<figure>
<img src="https://web.archive.org/web/20200809042909im_/https://www.hkcnews.com/news_新聞/hk-discuss/2020/06/黃色經濟圈-20200610212906_201f_large.jpg" alt="">
<figcaption>這棵掛滿紙雨傘的假櫻花樹，本來是希望讓 Around Wellington的餐廳氣氛更舒適，但小店不足300呎卻是最大局限。黎卓欣攝</figcaption>
</figure>

Jonathan以前曾於高級西餐廳任職，出餐、餐具擺位、甚至術語用詞通通有規矩。愛與人聊天的他，有感這樣的經營模式過份死板，令客人與店家彷如隔了一道牆。他一直希望可以在餐廳多與客人交流，建立亦客亦友的長久關係，讓客人不只是來吃頓飯就走。

他指指收銀機旁一棵掛滿紙雨傘的假櫻花樹，笑道：「本來希望間舖頭有多啲自然元素，比到客人一種舒服嘅感覺，可以留喺度傾偈、交流下。最初都仲可以同啲客吹吓水，後來佢哋見咁多人排隊，都唔好意思留咁耐。」

「表態後嘅最大代價......我諗係犧牲咗班客，小店負荷唔到咁多人。明明佢哋俾咗同樣嘅價錢，但得唔到應有嘅食物同服務質素，呢樣嘢我哋好對佢哋唔住。」Jonathan思量片刻後說。

「佢哋要喺出面條咁窄嘅街，一邊聞廢氣一邊等。入到嚟，我哋又無時間關心佢哋有咩特別需要，唔記得個客人係咩樣，成間舖好嘈好亂，加上急著出菜，大家自然無咁好心機煮。」客人專程來光顧，卻未能為他們奉上最好的服務，一切不似預期，Jonathan言談間帶點可惜。

餐廳廚房十分狹窄，生意最忙的時候，同一時間有五名員工一起工作，極為擠迫，情況如同打仗。憶起舊日人氣鼎盛的畫面，Jonathan一邊用身體比劃，一邊笑說：「一個喺度切嘢，轉個身一個又喺度炒餸，一個喺呢邊出菜行來行去。」

「又唔會躁底嘅，不過講嘢要大聲啲，真係有啲攰咁啫。」自認懶人一名的Jonathan說，試過晚市太忙，人龍已看不到盡頭，決定在專頁發文，呼籲客人光顧其他黃店。「我哋都做唔到咁多生意，不如去幫襯下其他舖頭啦！」

<figure>
<img src="https://web.archive.org/web/20200809042909im_/https://www.hkcnews.com/news_新聞/hk-discuss/2020/06/黃色經濟圈-20200610213935_ba3f_large.jpg" alt="">
<figcaption>生意最忙的時候，狹窄的廚房同一時間有五名員工工作，極為擠迫。黎卓欣攝</figcaption>
</figure>

「黃色經濟圈，除咗俾班同聲同氣嘅人食得開心，更重要嘅係作為黃店嘅，點樣將啲錢放番落運動，形成一個循環。」

隨著坊間黃店數目不斷增加，消費者對黃店的道德期望亦越來越高，店家一旦大意，很容易掉入「公關災難」。Jonathan認為這是人之常情：「大家對黃店嘅期許係高啲，不過唔係唔俾你賺錢，而係你賺嘅錢，要用番喺自己人，呢個先係最緊要。就算有啲本身唔係黃，佢想捐錢去加入呢個圈子，我都唔反對，因為啲錢點都係幫番自己人啫。」

Jonathan說，為免引起不必要的錢銀爭拗，他們從不接受捐款；所有手足寄賣產品，他會將帳目寫得清清楚楚：「有好多客人會想捐錢、買飯劵，但我哋唔係一個合法可以收捐款嘅機構，如果想支持，多啲返嚟幫襯我哋就夠。」

<figure>
<img src="https://web.archive.org/web/20200809042909im_/https://www.hkcnews.com/news_新聞/hk-discuss/2020/06/黃色經濟圈-20200610224717_328d_large.jpg" alt="">
<figcaption>Jonathan說，為免引起不必要爭拗，所有人寄賣產品，他會將帳目寫得清清楚楚。黎卓欣攝</figcaption>
</figure>

### 黃色經濟圈未來挑戰

港區國安法來勢洶洶，有黃店App負責人擔心，程式內載有的「黃店原因」（如曾捐錢、罷工等），會連累黃店老闆被視為煽動示威活動、危害國家安全，因而將有關訊息屏蔽。Jonathan環觀四周：「講真如果佢要拉，佢一落嚟舖頭睇，我哋都走唔甩啦！第時落實咗，一啲敏感啲嘅可能唔咁張揚。」他手指牆上那張習畫像及「香港獨立」標語。

<figure>
<img src="https://web.archive.org/web/20200809042909im_/https://www.hkcnews.com/news_新聞/hk-discuss/2020/06/黃色經濟圈-20200610213942_2c1c_large.jpg" alt="">
<figcaption>店內有幾幅習畫像。黎卓欣攝</figcaption>
</figure>

<figure>
<img src="https://web.archive.org/web/20200809042909im_/https://www.hkcnews.com/news_新聞/hk-discuss/2020/06/黃色經濟圈-20200610232048_3f18_large.jpg" alt="">
<figcaption>這些標語貼紙，或許會隨著即將來到的國安法消失。黎卓欣攝</figcaption>
</figure>

「不過，如果有黄店希望保障自己，都應該體諒嘅。」他認為，每個人的成本不同，關心社會運動的方法亦因人而異，不應過份批鬥。「而家政權打壓咁嚴重，肯企出嚟表態歸邊，都需要好大勇氣。有能力捐錢就捐錢、罷工就罷工。亦有好多人喺背後默默做咗好多嘢，覺得唔需要公開話畀人知，或者唔講得出嚟俾人知，但唔代表佢無付出。」

黃店不時被爆玻璃，有店主最近更被襲擊。Jonathan坦言自己有點慢半拍、煮到埋嚟先食：「有一排啲黃店係咁比人爆玻璃、偷錢。一開始我哋都冇為意，諗住都唔會擺好多錢喺舖頭，佢爆玻璃咪裝番對新門。唯一嘅防護措施，就係裝咗門口部閉路電視，而家成日攞嚟睇啲阿叔阿嬸搣文宣。」

### 回顧烽煙四起的一年

反修例運動一周年，抗爭者日前再佔路、防暴警開胡椒球槍驅散，一幕幕畫面倒帶般回到一年前。

Around Wellington相對電車路有段距離。當警民衝突開始，Jonathan會站在餐廳門口觀察周遭環境。催淚彈來了，群眾會湧到橫街窄巷，此時Jonathan便打開門讓他們進來洗眼、喝水、提供急救用品。他每次會與幾位合夥人留守到深宵，直至看見街道回復平靜才關舖離開。

「最記得有個男人踢著拖，睇個樣都唔似去示威，被警察用胡椒噴霧直射塊面，幫佢洗眼時佢一直話好痛，我係咁意掂到佢啲衫，隻手紅晒、乸咗成晚，你諗吓佢當時有幾痛苦。」Jonathan回想時神色凝重。

老店林立的中環內街，Around Wellington門口貼滿文宣特別起眼，路人不時駐足門前細閱。Jonathan說，中上環老街坊多，一般的電子文宣只於社交平台和Telegram流傳，難以打破年輕人的同溫層，但將它們打印出來，貼在餐廳內外，可以向不同年紀和國籍的人傳達訊息。

不少文宣都是好心人專程拿來，牆上的連豬畫，是A客人一粒粒紙碎，慢慢拼湊貼成的；對面牆的黑板，是B客人畫上心願後送給餐廳；一幅幅大文宣，是做印刷行業的朋友捱義氣幫忙印；桌上一本本《牆紙》（關於抗爭運動的刊物），是有心人幫忙搬過來寄放的。還有C小姐、D先生、E婆婆、F叔叔，他們的心聲都穩穩地貼在餐廳門口的一幅牆上。

<figure>
<img src="https://web.archive.org/web/20200809042909im_/https://www.hkcnews.com/news_新聞/hk-discuss/2020/06/黃色經濟圈-20200610212854_1f9d_large.jpg" alt="">
<figcaption>牆上這幅連豬畫，是客人一粒粒紙碎，慢慢拼湊貼成的。黎卓欣攝</figcaption>
</figure>

<figure>
<img src="https://web.archive.org/web/20200809042909im_/https://www.hkcnews.com/news_新聞/hk-discuss/2020/06/黃色經濟圈-20200610212919_2202_large.jpg" alt="">
<figcaption>門外的文宣牆早已「甩皮甩骨」。黎卓欣攝</figcaption>
</figure>

當日來到，文宣牆已「甩皮甩骨」，一張張爛了角的紙隨風飄揚，Jonathan說：「成日俾人搣架啦。嗰日閉路電視先影到，有人擔住遮、戴埋帽，一嘢搣走晒啲文宣，當佢幫我哋清啲舊文宣囉。」他觀察到，越敏感、關乎中國領導人的文宣，越快被清理掉。「好似習近平的一幅，貼出去無耐就俾人搣走。」

離別在即，Jonathan說結業後，文宣都會留下，讓下一手能繼續宣揚抗爭，但連儂牆上的一字一句，他想把它們好好收藏，有緣的話，搬到新舖去。

<figure>
<img src="https://web.archive.org/web/20200809042909im_/https://www.hkcnews.com/news_新聞/hk-discuss/2020/06/黃色經濟圈-20200610212845_217d_large.jpg" alt="">
<figcaption>曾有一對新人特意來到Around Wellington拍照。</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200809042909/https://www.hkcnews.com/aboutus/#subscribe)
