---
title: "【立會選戰】「立場姐姐」何桂藍：從政為了「行前啲、做到盡」　一旦落選不會做回記者"
date: "2020-07-10"
last_updated: "2020-07-10 03:32:42"
author: "記者曾港深"
category: "眾聞"
tags:
  - "記者"
  - "民主派初選"
  - "立場姐姐何桂藍"
url: "https://web.archive.org/web/20210925023406/https://www.hkcnews.com/article/31760/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31801/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/31760/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31801/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【立會選戰】「立場姐姐」何桂藍：從政為了「行前啲、做到盡」　一旦落選不會做回記者

人稱「立場姐姐」的前立場新聞記者何桂藍說：「作為一個90後記者，過去一年最困難的，就是要將自己的『記錄者』身份，與『參與者』身份劃出一條明確的分界線，亦要拋開及壓抑着自己的情緒，盡力作出最中立、客觀的報道，將事實與真相呈現於公眾眼前，履行記者的天職及使命。」

我是訪問何桂藍的眾新聞記者。做記者，是我由細到大的夢想。當我聽到何桂藍可以瀟灑地放低記者證，走去從政，參加民主派立法會新界東初選，我不禁驚嘆。放棄做記者，對我來說絕對不是一個能夠輕易作出的決定，尤其記者的工作，並不只是記錄一件事那麼簡單。一篇篇出色的報道，都有著記者的思考、組織、分析、脈絡，透過揭露社會不公義，改變社會。記者，難道不也是參與者、參與著改變社會嗎？


{{< video src="https://web.archive.org/web/20210925023406if_/https://www.youtube.com/embed/zk9IsSPFlLQ" >}}


人稱「立場姐姐」的何桂藍，去年是立場新聞記者，多次在前線採訪反送中運動，她憑着7.1採訪重返立法會救走死士者「齊上齊落」的直播片段，以及7.21直播元朗白衣人無差別襲擊，她個人也遇襲，為人熟悉。

今年將會踏入30歲的何桂藍，畢業於可風中學，及後北上到清華大學修讀英文系，隨後於歐盟聯合碩士學程（Erasmus+）就讀新聞、媒體與全球化碩士課程。她表示，讀大學時已對新聞行業有興趣，「我本身喺大學有拍開紀錄片，當時我好鐘意呢個形式，所以返到嚟香港之後就諗有冇得喺電視台嗰啲地方發展，亦開始留意新聞相關嘅一啲空缺。」2012年畢業的她，先後做過立場新聞、英國廣播公司(BBC)記者以及台灣媒體《報導者》特約記者，展開了她7年多的記者生涯。

為何不做記者想從政？何桂藍準備充足，娓娓道來：「喺過去呢一年反送中運動入面，我見到好多唔同嘅朋友，佢哋本身可能唔太關心政治，但佢哋都可以傾盡佢哋可以付出嘅代價，唔去諗前程，去為呢場運動付出。我望住佢哋，我都會諗，其實我而家留喺記者呢個崗位，係咪真係我可以做到最多事嘅地方呢？或者我留喺記者呢個崗位，我嘅付出，係咪就係我呢個人可以付出嘅所有呢？咁個答案好顯然唔係，所以就好想再行前一步。」

何桂藍說，相比起很多香港人，她的「覺醒」相對來得比較遲。她續稱，過去一年，香港人經歷過6.12、7.1、7.21、8.31等多個重要日子，大部分香港人早已覺醒，看清楚香港政府及中共醜陋的面目，她亦親身採訪過7.1和7.21這兩個震撼香港人的日子，但令她萌生參選念頭的，卻不是這兩個日子的事。

「7月、8月都係堅守記者崗位，但去到12月嘅時候，我記得喺元朗Yoho Mall。當日示威者有平安夜和你sing行動，而嗰日警方就準備去拘捕一啲示威者，佢哋都未攞武器出嚟，已經好有意識咁推開晒啲記者先，推到啲記者九丈遠，亦都係好粗暴咁樣推，然後先拉人，之後我要等佢執晒嘢，拉晒人上車，我哋先可以去番嗰度影。」何桂藍指，當她被警方推至遠方的一刻，她突然感到非常大的挫敗感，令她開始反思：「到底做記者喺現場做記錄，喺警權無限大嘅情況之下，到底係咪真係可以見到呢場運動真正嘅面貌呢？記者呢個崗位又係咪可以為場運動付出最大嘅地方呢？」她之後思考，到底自己留在記者位置，可就是她能貢獻最多、付出最多的一個崗位。

我問：「你的意思是指，在過去一年反送中運動，記者的付出不及從政人士嗎？」

「咁又唔係，唔係呢個意思。因為記者有記者嘅責任，記者有記錄歷史同記錄真相嘅責任，但係從政者嘅進路係完全唔同嘅，所以記者嗰個係現場嘅職責，仍然需要各位行家去完成，但係我純粹希望可以用另一個方式，去將本身我喺現場所見到嘅真相，或者抗爭者佢哋嘅面貌，用另一個形式去講出嚟。」

<figure>
<img src="https://web.archive.org/web/20210925023406im_/https://www.hkcnews.com/news_新聞/hk-discuss/2020/07/立場姐姐何桂藍-2020立法會選舉-20200709171421_3b1a_large.jpg" alt="">
<figcaption>何桂藍認為做記者，並不是她能付出最多的崗位。 周滿鏗攝</figcaption>
</figure>

何桂藍又憶述，她以前做記者的時候，因為做過中國維權的新聞，所以令她對中共的所作所為及醜陋面貌有很深的體會，「香港人可能都冇乜記憶，譬如溫州拆十字架事件，有一啲神父只係因為做地下教會，就俾人判咗十幾廿年，喺中國冇乜人知。而呢啲事好可能隨時會嚟到香港發生，好彩嘅係，香港始終國際關注比較多，而所以點解我哋亦都要守好而家我哋嘅新聞自由，就係因為我哋唔可以俾香港人過去一年面對過嗰啲苦難，無聲無色咁就過去，冇人記得。」

我疑惑：「既然你都話要守好我哋而家嘅新聞自由，咁點解你唔留番喺記者崗位，反而走去選議員？」

何桂藍認為，假若政治制度不變，新聞自由亦難以保障。她解釋，國安法、警權無限大等問題，令到傳媒履行職務的困難日趨嚴重，若不從制度上作出改變，香港人所珍惜的新聞和言論自由，只會一步步被中共吞噬。

她承認，記者這個身份，對她參選今次立法會選舉有一定優勢。她說：「譬如講番7月1號嗰件事，點解我會去訪問嗰班返轉頭拉人走嘅示威者？其實正正就係過去咁多年嚟，我對本土派或者對勇武一直以嚟都有所研究，先會導致我嗰日有咁嘅行動。」她說，做過好多關於社會運動思潮的報道，包括自決、港獨等議題，所以她很明白一些主流媒體未必會報道或在意的聲音，那些勇武派到底是怎樣看香港的政治環境。

她舉例，可能今時今日公眾都會覺得本土派、勇武派等，是理所當然出現。但在反送中運動爆發之前，主流社會和民主派支持者，其實並不是太過理解，這班年輕人為何會選擇用這個方式及理念抗爭。

何桂藍卻一早對相關議題相當感興趣，亦積極追訪這些在反送中運動爆發前，被視為「極少數」的對象。「我以前喺立場做好多所謂嘅『萬言書』，即係好多集嘅專題之類。我亦都好鍾意深入咁去發掘一啲議題，尤其係政治同埋社會運動思潮嘅東西。」她特別提到自己其中一個最滿意的採訪專題：2014年的 [《在沒有英雄的行動裏 ─ 拆大台演義》](https://web.archive.org/web/20210925023406/https://www.thestandnews.com/elevate1130/) 。

「呢隻專題係我最深刻嘅古仔，主要講雨傘嗰陣，係金鐘嗰班拆大台嘅朋友。咁當時其他媒體嘅報道，可能好短，或者一條即時咁就完咗，但我就特登搵番嗰啲朋友，然後好詳細咁理解番佢哋，點解要咁樣做啊；喺佢哋眼中，勇武同和理非之間嘅分別係點樣，等等。」

何桂藍指，她這次參加立法會選舉的最大優勢，正正因為她一早對抗爭者有深入理解過，認為自己對於現時立法會選舉的形勢，或者對於這場運動裡面，不同派系或不同崗位的抗爭者，他們之間理念上的分別及共通點，她亦掌握得比較清楚。

<figure>
<img src="https://web.archive.org/web/20210925023406im_/https://www.hkcnews.com/news_新聞/hk-discuss/2019/12/大學線-逃犯條例-記者-20191203100708_104a_large.png" alt="">
<figcaption>前線記者在反送中運動的採訪，有著不少挑戰。資料圖片</figcaption>
</figure>

我問：「你的最大優勢不是『立場姐姐』這個稱號嗎？」

何桂藍笑笑回道：「我覺得好多人對『立場姐姐』嘅理解，就係7.1同7.21。但係令我覺得我可以喺從政空間有發揮嘅，始終都係我過往咁多年作為一個記者，對唔同意識形態嗰啲分析、了解同學習，係以前嗰啲基礎，令到我今時今日面對呢個咁瞬息萬變嘅政治發展，或者面對一個咁殘酷嘅時代，我仍然有信念同信心，可以去做得到。所以，『立場姐姐』我會話可能係大家認識我或者理解我嘅一個入口，但佢必然唔係一個大家認唔認同我嘅理由。我係需要去說服大家，點解我可以勝任我而家想做嘅呢個崗位。」

何桂藍強調，不認同過去一年發生的事、賦予給「立場姐姐」的能量是屬於她自己。7.1及7.21，她認為自己是恰好出現在現場。「7.1嗰條直播片，令到我開始多人認識，但到而家都冇人知道，甚至我都唔知道，我嗰日訪問嗰位女手足究竟係咩人，而大家嗰份感動其實係因為嗰位女手足，而唔係因為我，但最後出名係我喎。」

她坦言，聲望是好難得的資源，但不認為可以用這些聲望做她自己想做的事，例如繼續做一個名記者，甚至出書，又強調「立場姐姐」只是一切的起點。她認為在過去的運動入面，抗爭者都要隱藏自己的面目、不能出名，而她卻因此被冠上「立場姐姐」的稱號，並充斥着一份大的運動能量。所以她希望將積聚在她身上的運動能量回饋抗爭者，放在一個可以實質推進到運動前進的地方。

說到底，如果真心喜歡記者工作，為何能夠如此瀟灑放低記者證？

何桂藍思索片刻後說：「我覺得呢一個係其中一個代價囉，不過喺呢一個年代嚟講，已經唔算得係啲乜嘢代價。即使我曾經搵到一樣自己好可能發揮，我又好鍾意，好似可以好實踐到自我嘅一個崗位或者職業，但係當我遇上咗呢個時代，我就會發現有一啲更加重要，或者我更加希望見得到佢達成嘅東西。有啲嘢必需要去做嘅時候，告別自己曾經非常喜歡嘅東西，我覺得已經唔係一個有幾咁嚴重嘅代價，當呢場運動有咁多人用生命、用前程去換緊香港未來嘅時候，告別自己最喜愛的職業，已經唔算得係啲咩。」

那麼，為何不做前線手足、和理非幕後文宣，而要選擇參政？

何桂藍回答：「其實過咗2019年，我覺得大家都學識一點就係，我哋真係前線、後勤、家長、街坊，所有崗位我哋都要人，每一個崗位其實都重要，所以我就會諗到底邊一個崗位最需要人，或者邊一個崗位係我發揮得最好嘅呢。」她指，以她的觀察，很多抗爭者對議會或者選舉，既沒有太大信心，亦不太認可議會制度。但她仍然認為議會戰線不可放棄，甚至是值得大家集中力量專注抗爭的戰線，所以她認為，議會就是要人的崗位，「我自己係相信呢一條戰線，我哋唔可以放棄，一定要打到盡，咁我嘅崗位就係去做到盡，希望說服更加多人支持議會戰線，一齊同行，一齊抗爭。」

我最後問：「如果你不幸落選，仲會唔會做番記者？」何桂藍不假思索回道：「唔會！」我有點訝異，追問：「記者不是你最喜歡的職業嗎？」

何桂藍說：「我係非常喜歡做新聞，但記錄者同行動者嘅角色，唔可以混淆，所以我做呢個決定嗰陣， 係思考得非常清楚，呢個亦都係我猶豫嘅其中一個最大原因。就係我知道，如果我一旦採取咗行動者嘅角色，我係唔可以再返番去做一個真正嘅記錄者。呢個覺悟，我係有。」

相關文章： [【立會選戰】 自稱「抗爭派」反國安法不怕DQ　何桂藍冀港人不要放棄議會戰線](https://web.archive.org/web/20210925023406/https://www.hkcnews.com/article/31785/%E7%AB%8B%E5%A0%B4%E5%A7%90%E5%A7%90%E4%BD%95%E6%A1%82%E8%97%8D-%E6%94%AC%E7%82%92-%E5%9C%8B%E5%AE%89%E6%B3%95-31785/%E3%80%90%E7%AB%8B%E6%9C%83%E9%81%B8%E6%88%B0%E3%80%91-%E8%87%AA%E7%A8%B1%E3%80%8C%E6%8A%97%E7%88%AD%E6%B4%BE%E3%80%8D%E5%8F%8D%E5%9C%8B%E5%AE%89%E6%B3%95%E4%B8%8D%E6%80%95dq-%E4%BD%95%E6%A1%82%E8%97%8D%E5%86%80%E6%B8%AF%E4%BA%BA%E4%B8%8D%E8%A6%81%E6%94%BE%E6%A3%84%E8%AD%B0%E6%9C%83%E6%88%B0%E7%B7%9A)

<figure>
<img src="https://web.archive.org/web/20210925023406im_/https://www.hkcnews.com/news_新聞/hk-discuss/2020/07/立場姐姐何桂藍-2020立法會選舉-20200709171330_dc61_large.jpg" alt="">
<figcaption>何桂藍參與民主派新界東初選的宣言。 何桂藍Facebook圖片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210925023406/https://www.hkcnews.com/aboutus/#subscribe)
