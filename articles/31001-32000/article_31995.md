---
title: "【醫學會選舉黃營全勝】蔡堅：壁壘分明太清楚　未必係件好事"
date: "2020-07-15"
author: "實習記者胡尚佑"
category: "眾聞"
tags:
  - "蔡堅"
  - "何仲平"
  - "醫學會選舉"
url: "https://web.archive.org/web/20210712045310/https://www.hkcnews.com/article/31995/%E8%94%A1%E5%A0%85-%E4%BD%95%E4%BB%B2%E5%B9%B3-%E9%86%AB%E5%AD%B8%E6%9C%83%E9%81%B8%E8%88%89-31995/%E3%80%90%E9%86%AB%E5%AD%B8%E6%9C%83%E9%81%B8%E8%88%89%E9%BB%83%E7%87%9F%E5%85%A8%E5%8B%9D%E3%80%91%E8%94%A1%E5%A0%85%EF%BC%9A%E5%A3%81%E5%A3%98%E5%88%86%E6%98%8E%E5%A4%AA%E6%B8%85%E6%A5%9A-%E6%9C%AA%E5%BF%85%E4%BF%82%E4%BB%B6%E5%A5%BD%E4%BA%8B"
original_url: "https://www.hkcnews.com/article/31995/%E8%94%A1%E5%A0%85-%E4%BD%95%E4%BB%B2%E5%B9%B3-%E9%86%AB%E5%AD%B8%E6%9C%83%E9%81%B8%E8%88%89-31995/%E3%80%90%E9%86%AB%E5%AD%B8%E6%9C%83%E9%81%B8%E8%88%89%E9%BB%83%E7%87%9F%E5%85%A8%E5%8B%9D%E3%80%91%E8%94%A1%E5%A0%85%EF%BC%9A%E5%A3%81%E5%A3%98%E5%88%86%E6%98%8E%E5%A4%AA%E6%B8%85%E6%A5%9A-%E6%9C%AA%E5%BF%85%E4%BF%82%E4%BB%B6%E5%A5%BD%E4%BA%8B"
---

# 【醫學會選舉黃營全勝】蔡堅：壁壘分明太清楚　未必係件好事

醫學會換屆選舉，由曾擔任4屆醫學會會長的元老蔡堅領軍挑戰會長何仲平競逐連任，被視為醫學界「黃藍對決」，事前兩隊被指「五五波」。投票結果昨晚出爐，蔡堅12人團隊全勝。蔡堅接受訪問時直言，原本只預計8成團隊成員會勝出，「差唔多20年都未試過全勝」。但這名領勝將軍卻坦言，整個團隊全勝未必是件好事，「就如社會縮影，壁壘太分明」。

<figure>
<img src="https://web.archive.org/web/20210712045310im_/https://www.hkcnews.com/news_新聞/hk-discuss/2020/07/蔡堅-醫學會選舉-20200715181345_2eb0_large.jpg" alt="">
<figcaption>新一屆醫學會選舉，蔡堅12人團隊全勝。 (蔡堅醫生 HKMA 團隊facebook圖片）</figcaption>
</figure>

蔡堅接受眾新聞訪問時指，多年來醫學會選舉都未試過大勝，現時投票結果仿如社會縮影，不是一件好事：「壁壘分明得太清楚，等於見到香港縮影咁，投票又係六四比，等同依家香港社會政見比數，會變咗係政見好影響投票。」

醫學會有1.2萬個醫生會員，是次選舉有逾5000名會員投票，會長一職蔡堅獲3,175票，對手何仲平則獲1,941票。蔡堅和其他團隊成員得到約6成會員支持。「之前無一個咁既機會比會員表態，無做過普查或統計，所以一路都唔係好清楚（投票意向）。呢個差唔多係一個調查比我地睇清楚。」上屆會長何仲平是在無競爭下當選為會長。

被問到是次勝出，是否因會員希望投一位敢言的會長? **蔡堅說：「自己做咗個會20年，大致知道會員啲睇法係點，知道佢哋需要一個為會員出聲嘅會長。」蔡堅說未有投票結果前，已預計自己會贏。**

去年反送中運動，蔡堅曾多次發聲，被外界指他是「黃底」。蔡堅去年在反修例期間曾接受眾新聞訪問，當時他曾提及，自612起不斷要求醫學會表明立場，但一直不成功，醫學會也沒有辦集會讓醫護人員有發聲機會，當時作為醫學會會董的他「感到慚愧」。

分析是次大勝原因，蔡堅不認同是因老一輩醫生覺醒，反而是多了年輕一輩的醫生願意出來投票：「以前少後生醫生係呢啲選舉投票，之前佢哋覺得無咁既需要，覺得醫學會係一個好保守既會，直情唔係好理個會，但依家睇法有啲轉變。」

國安法立法，不少公眾人物開始自我審查，向來敢言的蔡堅當上醫學會會長，他說未來說話或做事會更小心：「我地都會好小心講野同做嘢，個會（醫學會）會debate多啲，討論多啲，然後先發表方向同意見。以往部分senior會董會就咁講哂啲嘢出左街，現在就會傾耐啲，叫大家諗深遠啲先講。日後唔會話唔敢講，講既時候會睇清楚有無過界線。要strike a balance平衡啲。」新一屆會董會將於周日開會，他將跟獲選成員討論「COVID-19」的問題、如何在私人執業方面控制疫情等。

今屆醫學會選舉期間，他曾接獲醫學會秘書處通知，指收到市民電郵投訴，引述他在《眾新聞》和《蘋果日報》的訪問內容，指他詆譭上屆主席何仲平和其他會董，違反了醫委會《香港註冊醫生專業守則》裏「中傷同業」和「自我宣傳」條例，當時電郵副本亦有抄送至中聯辦，雖然投訴毋須跟進，但醫學會跟中聯辦的關係逐成為焦點。

蔡堅指以往醫學會一年大約會跟中聯辦有2次飯聚會面，「依家就唔知會唔會，要睇中聯辦有無約。」他說如有機會跟中聯辦會面，會坦率表達業界意見：「佢問我地一定答佢，唔會避忌，唔會順著佢意來答佢。業界取向業界感受，全部都會照直講。」

**蔡堅年屆70歲，至今擔任過4屆醫學會會長，今次勝出將會是他第5度擔任會長一職，任期兩年。蔡堅坦言今次出選是臨急臨忙的決定：「今次唔係想做，臨急臨忙最後幾日先決定，搵唔到後生接棒。」他指未來一定要交棒，現時開始在新舊會董中挑選接班人，心目中已有人選。**

蔡堅 12 人團隊全數勝出名單：

會長：蔡堅

副會長：鄭志文、麥肇敬

義務秘書：馮德焜

義務司庫：楊協和

會董：陳厚毅、覃天笙、陳子泰、陳以誠、周榮新、何鴻光、紀紹綱

全港有約1.4萬名醫生， 醫學會有逾1萬名醫生會員


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712045310/https://www.hkcnews.com/aboutus/#subscribe)
