---
title: "【識睇32台嘅老闆娘】柴灣茶記手足兩母子：為後生仔提供遮風擋雨地"
date: "2020-06-26"
author: "特約記者郭麗安"
category: "眾聞"
tags:
  - "黃店"
  - "茶餐廳"
  - "興華茶餐廳"
url: "https://web.archive.org/web/20210712044612/https://www.hkcnews.com/article/31359/%E8%88%88%E8%8F%AF%E8%8C%B6%E9%A4%90%E5%BB%B3-%E9%BB%83%E5%BA%97-%E8%8C%B6%E9%A4%90%E5%BB%B3-31359/%E3%80%90%E8%AD%98%E7%9D%8732%E5%8F%B0%E5%98%85%E8%80%81%E9%97%86%E5%A8%98%E3%80%91%E6%9F%B4%E7%81%A3%E8%8C%B6%E8%A8%98%E6%89%8B%E8%B6%B3%E5%85%A9%E6%AF%8D%E5%AD%90%EF%BC%9A%E7%82%BA%E5%BE%8C%E7%94%9F%E4%BB%94%E6%8F%90%E4%BE%9B%E9%81%AE%E9%A2%A8%E6%93%8B%E9%9B%A8%E5%9C%B0"
original_url: "https://www.hkcnews.com/article/31359/%E8%88%88%E8%8F%AF%E8%8C%B6%E9%A4%90%E5%BB%B3-%E9%BB%83%E5%BA%97-%E8%8C%B6%E9%A4%90%E5%BB%B3-31359/%E3%80%90%E8%AD%98%E7%9D%8732%E5%8F%B0%E5%98%85%E8%80%81%E9%97%86%E5%A8%98%E3%80%91%E6%9F%B4%E7%81%A3%E8%8C%B6%E8%A8%98%E6%89%8B%E8%B6%B3%E5%85%A9%E6%AF%8D%E5%AD%90%EF%BC%9A%E7%82%BA%E5%BE%8C%E7%94%9F%E4%BB%94%E6%8F%90%E4%BE%9B%E9%81%AE%E9%A2%A8%E6%93%8B%E9%9B%A8%E5%9C%B0"
---

# 【識睇32台嘅老闆娘】柴灣茶記手足兩母子：為後生仔提供遮風擋雨地

**去年6月前再對上的廿年，在興華茶餐廳裡流動的時光都格外閒慢， 有時甚至要靠那張發黃餐牌， 或者回想自己從小幫襯到現在已成中女，才知時日確曾流過。 然後忽然盛夏，一場抗爭瘋狂地把時間撥快了，就連這間向來息交絕遊的老茶記也掉進了發條之間，滴答跟著時代推進。**

**印象中，興華從一個論述「老闆娘咁叻識睇32台」的帖子開始， 然後小店瞬即被文宣和同路人推介所淹沒。到現在，興華在很多人心中跟它那隻招牌炸肶一樣 ─ 黃到金且遠近馳名。然而作為舊街坊，心裡最記掛的還是老闆娘珍姐和太子爺鎽仔。或者坦白點，這年匆匆而過，有些藏在心裡的糾結還沒有好好處理， 總覺得他倆可以給出一個答案，諸如怎樣跟相知相識幾十年的人情感斷捨離？又例如有個「 手足阿媽」的那種痛快到底怎形容？**

**訪問結束步出餐室，帶去的疑問變得很輕很瑣碎， 心內腦內只餘一個重點：若果連興華這間垂老欲去的40年舊餐室也可蛻變成今日的模樣，我們憑什麼不堅持下去？**

<figure>
<img src="https://web.archive.org/web/20210712044612im_/https://www.hkcnews.com/news_新聞/hk-discuss/2020/06/興華茶餐廳-20200624163654_b0ff_large.jpg" alt="">
<figcaption>去年6月後，兩母子的親子時光也有所改變。現時他們放工回家會一齊睇新聞，討論時事。阿鎽說：「阿媽都有玩Facebook，有時一碌碌幾個鐘，有啲嘢仲跟得貼過我。而且佢會付諸實行，以前佢成日幫襯美心，佢依家都唔會去嘞，我冇教佢架！」（尹浩文攝）</figcaption>
</figure>

未講興華茶餐廳，先要談同名的興華邨。建於1976年的興華(二 )邨位處山上，

地理環境多少造就出隱然孤傲的性格。簡言之，外人如無必要都不會過問到訪。根據2016年中期人口普查，該邨65歲以上長者人口比例為整個東區第三高，是條不折不扣的老化屋邨。很多老街坊憶述，興華茶餐廳在開邨不久已啟業，迄今營運超過40年。

老闆娘珍姐記得，早在90年代初，其好友兼餐廳持牌人已說邨內人口只會愈來愈老化，生意難望發圍。幾年後珍姐丈夫離世， 遺下她與幼子，為了生計，她遂決定頂下餐廳續業。

時隨日過，屋邨、餐廳、街坊和珍姐，晃眼由茂年走到雪鬢霜鬟。近年邨內很多老人家，一日三餐也靠興華解決。百無了賴的公公婆婆，走進餐室點杯茶，一坐便是半天，跟熟悉的面孔閒話家常，又是另一種心靈寄託。話音未落，一位坐在卡位良久的老婆婆走向珍姐，甫開口就給壓回去：「 你食咗飯架喇！俾咗錢喇！」其實吃是吃了，但錢還未付。珍姐拋來一個眼神：「佢有時記得有時唔記得， 不過屋企人會嚟幫佢俾。」這就是興華與一班老街坊的關係。

老牌屋邨茶記，像隻風波裡的茶杯。靜好歲月，從去年6月起變異。

<figure>
<img src="https://web.archive.org/web/20210712044612im_/https://www.hkcnews.com/news_新聞/hk-discuss/2020/06/興華茶餐廳-20200624163344_8856_large.jpg" alt="">
<figcaption>本來平凡不過的屋邨老茶記興華茶餐廳，因一場抗爭掀起了翻天覆地的轉變，也遂展開了它那不一樣的「第二人生」。（尹浩文攝）</figcaption>
</figure>

### 生於1997的茶餐廳男孩

興華的太子爺阿鎽，一個生於1997的男孩。小時候從不知自己的出生冥冥中已跟香港命運緊扣在一起。直至中六那年首次參與佔中， 才意識到一代香港人的使命，自此在民主運動裡愈走愈前，自喻是個「小黃人」。

他笑說興華變黃由他一手一腳造成，但事情卻又有點無心插柳。「舊年6月開始成日去集會遊行，攞埋攞埋好多文宣海報，睇完又唔捨得掉，咁呢間係自己餐廳嘛，咪攞上嚟貼囉。」年輕人永遠率真，問怕不怕阿媽反對食客反枱，他聳聳肩：「 當時冇諗咁深入，覺得啱就做，之後直頭自己Print出嚟貼。」

阿鎽坦言，媽媽一向不問世事，抗爭初期對事情也是一知半解。「 但阿媽好信我，會聽我講。我教佢唔好成日睇CCTVB，餐廳後來轉咗睇32台。」6月以降，外面幾乎每天都有事發生，餐廳就長開 32台。後來有街坊拍下此景放到網上，稱許「老闆娘識睇32台咁叻嘅」，加上熟客會跟珍姐攀談，知道她大約取態，遂放上了在不同的地區群組，後期再有人將興華加入黃店名單，於是餐廳在短時間內裡裡外外都被染黃。

<figure>
<img src="https://web.archive.org/web/20210712044612im_/https://www.hkcnews.com/news_新聞/hk-discuss/2020/06/興華茶餐廳-20200624163627_31bc_large.jpg" alt="">
<figcaption>阿鎽平日多負責餐廳的對外事務，媽媽則負責實際營運。難得這天太子爺走進水吧親手沖奶茶招呼記者，他自己也笑言：「你哋真係要影一影！」（尹浩文攝）</figcaption>
</figure>

> 說到興起的阿鎽，突然又收起笑容：「後來我先知，阿媽長開32台睇直播係因為我，萬一我喺出面有咗咩事又咁啱影到…….」

另一邊廂的珍姐，在兒子耳濡目染下逐漸發覺社會真的「有啲唔對路」，她歸咎當權者太過份。「200萬人上街都唔理，完全唔聽人講，自己鍾意點就點…...七警都要拉啦，依家打到人頭破血流都冇事，一嘢跪落條頸，我覺得真係好恐怖囉， 冇王法嘅。」所以其實珍姐很早已歸邊。但這一下，問題就來了。

以前興華，早市很旺場，很多叔叔伯伯每朝拿份報紙入來點過餐，然後就一起月旦政事，珍姐稱之為「早餐會」。「6月之後，你都知會點啦！日日入嚟大大聲發表偉論，對住個電視不停鬧， 說話要幾難聽有幾難聽。我日日咁聽，聽到好唔開心，覺得好困擾，成日想行埋去掃佢枱……我直頭懷疑自己有病，問屋企人：『 我會唔會黐線架？』」

<figure>
<img src="https://web.archive.org/web/20210712044612im_/https://www.hkcnews.com/news_新聞/hk-discuss/2020/06/興華茶餐廳-20200624163400_28d6_large.jpg" alt="">
<figcaption>「下午茶餐」和「廚師推介」上面揚著「光復香港」的旗幟，知道意味著什麼嗎？這意味著抗爭已成了某些香港人生活的一部份。（尹浩文攝）</figcaption>
</figure>

### 珍姐：一路陪住佢囉

掃枱是幻想，但終於一天珍姐真的蔽不住氣，正當她口中的「 藍絲廢老」們談得興高采烈時，珍姐幽幽的上前：「 咁樣打死晒啲細路真係好咩？你哋都有仔女丫……你哋再係咁就唔好幫襯喇，做你廿令蚊生意，搞到大家都唔舒服……」自此， 那群街坊就沒再出現過，連帶餐室早市生意下跌， 但珍姐卻一臉樂得清閒，反正有些錢賺了也「背脊骨落」。

年過知命56歲的珍姐，幾十年來首次認認真真看香港，猛然發覺這年這地實在變得太快太陌生。

> **14年個仔出金鐘我唔會驚，依家驚到死。但無奈囉，可以點丫？個政府咁樣…..所以我唔會阻止，只會叫佢盡量小心，話佢知我永遠喺屋企等佢。有時個人係返咗嚟，但成隻藍精靈咁，病足幾日，但都係冇辦法， 一路陪住佢囉，所以我成日都晦氣話，如果自己有病攬個政府同歸於盡就最好，唔使班細路再受苦……**

<figure>
<img src="https://web.archive.org/web/20210712044612im_/https://www.hkcnews.com/news_新聞/hk-discuss/2020/06/興華茶餐廳-20200624163444_1e7f_large.jpg" alt="">
<figcaption>昔日朝見口晚見面、幾十年感情的街坊，因政見而斷絕往還，問珍姐會否感到可惜，豈料珍姐瀟灑一句：「道不同，不相為謀。」（尹浩文攝）</figcaption>
</figure>

當然，同歸於盡也是幻想。無力感去到盡頭， 珍姐與阿鎽一個反彈決定積極投入支援同路人的行動。 最初聽聞有教會舉辦飯券計劃請手足食飯，他們二話不說走去報名。後來疫情淹至，全港瘋搶口罩和消毒用品，他們就開設Facebook專頁，把辛苦搜來的物資發放出去。其後，有手足因疫情關係失業，興華也有為他們提供臨時工作，共渡時艱。 訪問當日，也見到餐廳前枱放滿了文宣和捐款箱，另有替其他黃店代售的糭券和手作。

隨著黃色經濟圈漸見雛型，興華裡頭的人和事也逐漸更迭。原本小貓三四隻的屋邨餐室突然人潮不斷，人面舊換新。 平日賣得最多的午餐和蒸飯銷情減退， 換上本來在街坊心目中已是名物的「興華炸肶」， 目測每枱客最少點一隻。阿鎽說，現時不同時段也有很多同路人來支持，也因1.5米限制的關係，周末下午門外排上一條二三十人的長龍(包括堂食和外賣)也成了新常態，很多街坊熟客也說：「我幫襯咗卅年， 從來冇諗過興華要排隊！」

### **見到佢哋開心，我都好開心**

談及突然旺場這回事，珍姐偷偷跟我耳語，說這是她跟兒子唯一一次意見有出入。 **「最初我唔想咁高調，唔係怕有人搞事，而係驚人哋覺得我扮黃，係咪老化屋邨唔夠生意，突登貼到花碌碌引人注意先？後來見到嚟嘅好多都係手足，佢哋就係鍾意日日貼日日畫，呢個係佢哋嘅表達方式，可能呢度令佢哋有安全感歸屬感。咁我見貼嘅開心，睇嘅又開心， 就冇所謂啦！過去班後生太辛苦喇，見到佢哋開心，我都好開心。」**

<figure>
<img src="https://web.archive.org/web/20210712044612im_/https://www.hkcnews.com/news_新聞/hk-discuss/2020/06/興華茶餐廳-20200624163529_2b10_large.jpg" alt="">
<figcaption>沿用了十多年的餐牌，最近由有心的街坊熟客為他們重新設計，當然也滲進了點點「黃」的元素。（尹浩文攝）</figcaption>
</figure>

看見珍姐的笑容，表面上感安慰，但抱歉可能由於自己是看「真情」 大的，而珍姐本人又多少帶點「善姨」的氣質，所以心裡還是不解，到底這段日子她是怎樣與一班相知相識幾十年的街坊作情感斷捨離？ 又或者這個問題，其實是我們處境的投射。然後珍姐告訴我： 做人不要太善姨！

「做人要重情重恩但都要分是非黑白，我到依家都唔明， 點解佢哋唔肯去睇清楚個事實？同路人的話， 大家落嚟見下面我好開心；道不同，唔想聽佢講咁多， 不如你唔好嚟算嘞。若果劃清界線我仲開心自在，點解要覺得可惜？ 唔係口氣大，我唔係等錢開飯，養大個仔目的達到嘞，依家做又得唔做又得，呢個時間要我去應酬佢哋？唔需要喇，覺得啱咪做囉！」

同一句「覺得啱咪做」，既落在一個初生之犢口中， 也是一位遊遍人間的前輩的金石良言。人生，到底是場怎樣的領悟？

抗爭迄今持續逾年，興華也狠狠地經歷了一場「去藍」運動。 珍姐說，現時與某些街坊仍然保持距離，招呼打過來就應回去，其實心知他們在揮手的同時，不斷在外面「唱」興華收了錢。 她皺皺眉頭揚手，示意不說也罷，那不如講講黃街坊？

此時阿鎽走來踢爆：「前排幾乎日日有人Post上Group， 話雞脾好好味；事頭婆好好人，阿媽跟得好貼，睇到笑晒……」 而由始至終，二人最感激的， 是一直以來同路人對興華的支持和包容。

<figure>
<img src="https://web.archive.org/web/20210712044612im_/https://www.hkcnews.com/news_新聞/hk-discuss/2020/06/興華茶餐廳-20200624163544_8799_large.jpg" alt="">
<figcaption>抗爭初期，珍姐擔心餐廳張貼太多文宣，會令人覺得他們「扮黃」做生意，但後來意識到「日日貼日日畫」是新一代的表達方式，也希望手足開心，遂放開懷抱。（尹浩文攝）</figcaption>
</figure>

### 等待興華炸肶的人龍

小店突然旺場，廚房樓面不勝負荷是意料中事。阿鎽說：「廚房細， 請人都冇用。有時等嘢食要等好耐，試過炸肶要等成個鐘， 但個個客人都好包容，完全冇怨言，佢哋仲調返轉頭話：『 唔好意思，我真係好肚餓，請問得未？』」珍姐則謂， 要特別鳴謝義助餐廳換餐牌的街坊熟客。「佢好似隨口講， 餐牌用咗咁耐不如換下啦，點知佢好快手就幫我哋設計埋整埋， 印好晒仲唔肯收錢……」

<figure>
<img src="https://web.archive.org/web/20210712044612im_/https://www.hkcnews.com/news_新聞/hk-discuss/2020/06/興華茶餐廳-20200624163416_1837_large.jpg" alt="">
<figcaption>興華名物「蔥油炸肶」，生炸是必然，只此一家的特式是那惹味的蔥油汁，阿鎽說逢周末可日售百隻。他又透露，興華正籌備「分號」小食店，未來會將興華炸肶帶到別區。（尹浩文攝）</figcaption>
</figure>

現時，興華區內區外客人各佔一半。除了年輕手足外， 也有很多上年紀的叔叔阿姨特地前來用膳和捐款，聽過最遠的客人來自元朗和天水圍。客人也喜歡跟母子二人攀談，言談間處處流露對下一代的支持，令二人動容。

珍姐和阿鎽，或者我們每個人都知，今時今日的香港，實在什麼也有可能發生。前車可鑑， 早前傳出在房協旗下物業經營的黃店「膳心小館」不獲續約， 興華未來會否重蹈膳心覆轍？

珍姐表示，興華距離下次續約仍有兩年時間。「兩年後都唔知咩世界喇！」但她認為，無論世界變成怎樣，未來也注定是年輕人的，她希望當權者可以把香港還給下一代。「我自己本身諗住真係完約就退休，但經過呢一年，我又有啲猶豫。 我好想盡能力，繼續同班後生仔一齊，撐住佢哋， 為佢哋提供一個遮風擋雨嘅地方。」

<figure>
<img src="https://web.archive.org/web/20210712044612im_/https://www.hkcnews.com/news_新聞/hk-discuss/2020/06/興華茶餐廳-20200624163613_2c82_large.jpg" alt="">
<figcaption>疫情期間興華恪守1.5米原則，餐廳最中央用不著的桌子，張貼了「政府唔俾你坐」的告示。（尹浩文攝）</figcaption>
</figure>

<figure>
<img src="https://web.archive.org/web/20210712044612im_/https://www.hkcnews.com/news_新聞/hk-discuss/2020/06/興華茶餐廳-20200624163641_1799_large.jpg" alt="">
<figcaption>「阿媽都有玩Facebook，有時一碌碌幾個鐘，有啲嘢仲跟得貼過我。而且佢會付諸實行，以前佢成日幫襯美心，佢依家都唔會去嘞，我冇教佢架！」（尹浩文攝）</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712044612/https://www.hkcnews.com/aboutus/#subscribe)
