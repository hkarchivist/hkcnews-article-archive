---
title: "【立會選舉】從鎂光燈後走到台前　袁嘉蔚：留低嘅人，可以做得更多"
date: "2020-07-10"
author: "特約記者陳零"
category: "眾聞"
tags:
  - "羅冠聰"
  - "Nathan LAW"
  - "袁嘉蔚"
  - "香港島"
  - "2020立法會選舉"
url: "https://web.archive.org/web/20210712045136/https://www.hkcnews.com/article/31840/%E8%A2%81%E5%98%89%E8%94%9A-%E7%BE%85%E5%86%A0%E8%81%B0-%E9%A6%99%E6%B8%AF%E5%B3%B6-31840/%E3%80%90%E7%AB%8B%E6%9C%83%E9%81%B8%E8%88%89%E3%80%91%E5%BE%9E%E9%8E%82%E5%85%89%E7%87%88%E5%BE%8C%E8%B5%B0%E5%88%B0%E5%8F%B0%E5%89%8D-%E8%A2%81%E5%98%89%E8%94%9A%EF%BC%9A%E7%95%99%E4%BD%8E%E5%98%85%E4%BA%BA%EF%BC%8C%E5%8F%AF%E4%BB%A5%E5%81%9A%E5%BE%97%E6%9B%B4%E5%A4%9A"
original_url: "https://www.hkcnews.com/article/31840/%E8%A2%81%E5%98%89%E8%94%9A-%E7%BE%85%E5%86%A0%E8%81%B0-%E9%A6%99%E6%B8%AF%E5%B3%B6-31840/%E3%80%90%E7%AB%8B%E6%9C%83%E9%81%B8%E8%88%89%E3%80%91%E5%BE%9E%E9%8E%82%E5%85%89%E7%87%88%E5%BE%8C%E8%B5%B0%E5%88%B0%E5%8F%B0%E5%89%8D-%E8%A2%81%E5%98%89%E8%94%9A%EF%BC%9A%E7%95%99%E4%BD%8E%E5%98%85%E4%BA%BA%EF%BC%8C%E5%8F%AF%E4%BB%A5%E5%81%9A%E5%BE%97%E6%9B%B4%E5%A4%9A"
---

# 【立會選舉】從鎂光燈後走到台前　袁嘉蔚：留低嘅人，可以做得更多

6月19日，袁嘉蔚宣布以個人名義參選香港島的民主派初選。她是現任田灣區議員，但走出南區，對不少港島區選民來說，她是陌生的；充其量知道她是羅冠聰前女友，曾加入香港眾志。羅冠聰在國安法下離港後，早前表明希望支持者投票給袁嘉蔚。

關於羅冠聰，袁嘉蔚未有說太多。她，也有她的個性。

<figure>
<img src="https://web.archive.org/web/20210712045136im_/https://www.hkcnews.com/news_新聞/hk-discuss/2020/07/袁嘉蔚-20200710204217_164b_large.jpg" alt="">
<figcaption>袁嘉蔚眼見身邊戰友前景未明，一個月前決定參選立法會港島區民主派初選。(Lew 攝)</figcaption>
</figure>

袁嘉蔚的知名度不及柔中帶剛的周庭，加上周庭在眾志時期主攻日本戰線，形象較鮮明；她也不像前學民思潮發言人黃子悦，間中會拍攝一些性感照片。

袁嘉蔚一直站在鎂光燈後。中學時代缺席學生社會運動；大學時期，她只當過中文、翻譯及語言學系會長，未有加入學生會，甚或學聯、學民思潮等學生組織。走到最前的一次，要算是2017年12月，雙學三子（黃之鋒、羅冠聰、周永康）因衝公民廣場案入獄後當選香港眾志副主席，此前她只是成員，以及創黨主席羅冠聰女友。

袁嘉蔚相信，無論學生運動抑或社會運動，不同崗位都有其貢獻，所以從不介意充當後勤支援：「無論行政、行動、backup，咩位要人，就會幫手，因為咁樣至可理解唔同崗位要咩。」她認為，社會運動需要靈活性：「（崗位） 唔只係抗爭，背後有咩事要做，點樣貢獻俾個團隊都好重要。」她認同，一線角色可得到傳媒及公眾注視：「呢樣唔係我所追求，亦係我個人選擇。」

她畢業於香港城市大學中文系。她記得，當年上大學後，才第一次參與元旦遊行，而她是負責「寫banner」；後來的葵青貨櫃碼頭工潮，她也只是其中一位參與者。「不停跟佢哋 （工人組織） 開會，探索參與、組織係咩回事，自己係被組織，但自己亦有能力去組織。」她印象猶深是當年向大學同學講解該次工潮，後來連柔道、魔術等學會亦有參與到碼頭聲援工人：「體驗好深刻，因為成日講全民參與，但讀大學時，大學就係一切，但其實同外面世界都可以扣得咁埋。」當時，她既組織亦參與了18小時的苦行，聲援碼頭工人。

的確，2012年之後幾年，學生運動火熱，反國教、學界公投、大小罷工、守衛古洞家園、反新界東北撥款示威，以至雨傘運動，不少都有著袁嘉蔚的足跡。「最深刻係反東北，同土地運動的成員入古洞起基地，與該區村民去區議會發聲、去立法會講自己諗法，又幫田香花園農夫請願、擺街站。」她全程投入社會運動，也曾提到因為參與反東北集會，跟父母鬧翻，並離家出走，更有3年不曾跟母親說過一句話。她，有著跟年齡不對稱的剛烈。

<figure>
<img src="https://web.archive.org/web/20210712045136im_/https://www.hkcnews.com/news_新聞/hk-discuss/2020/07/袁嘉蔚-20200710204059_24c9_large.jpg" alt="">
<figcaption>袁家蔚參與學生運動，由寫banner 開始。(受訪者提供)</figcaption>
</figure>

2014年的雨傘運動，袁嘉蔚沒有待在金鐘佔領區，反而選擇留守旺角：「參與民間組織洗樓團，去佔領區附近逐家洗樓，因為居民可能只知有班人霸住馬路抗爭，未必有去了解，但主動接觸、消除偏見係好重要。」期間連場的討論會，也為她帶來反覆思考運動去向的磨練。「最難忘係有位白領，本身係會計界功能組別選民，佢話自己有得投，覺得係特權階級好羞恥，然後喊咗出嚟。」她深感，社會運動是有把所有人連結起來的力量：「唔係單靠熱血，主流口號叫完，點樣令大家安心參與都好重要。」

雨傘運動無疾而終，多位學生領袖繼續學業，袁嘉蔚之後多了一個身份 —— 羅冠聰女友。2016年，羅冠聰與黃之鋒及周庭等創立香港眾志，她依然選擇站在鎂光燈後，展開地區工作，並以區諾軒議員辦事處社區幹事為起步。

2017年12月，袁嘉蔚當選眾志副主席。用她的話，只為穩定軍心：「（當時）身邊好多戰友 （黃之鋒、羅冠聰、周永康）入獄，唔係要做靈魂人物，只係希望令團隊士氣提高，唔好霎時群龍無首。」話雖如此，她說當日亦感到沮喪，「身邊人霎時間唔見晒，亦失去情感依靠，當時成日提醒自己，唔能夠所有事都逞強，脆弱唔係怯懦，知道自己唔開心，知道點樣調節心態，亦係堅強嘅表現。」

社會運動仍要前行，她覺得與其持續低落，倒不如專注戰友的在囚支援：「盡力支援佢哋，亦係支援自己，佢哋安好，自己亦會安樂，可以做其他事情。」她為獄中人打點一切：「佢哋要睇咩書、每月入幾多本書，到申請信紙、睇邊份報紙，好鎖碎嘅，但只要佢哋喺入面相對平安，外面嘅人就唔會咁擔心。」

<figure>
<img src="https://web.archive.org/web/20210712045136im_/https://www.hkcnews.com/news_新聞/hk-discuss/2020/07/Joshua%20Wong-袁嘉蔚-20200710204158_e928_large.jpg" alt="">
<figcaption>初選前夕，黃之鋒到街站撐昔日黨友袁嘉蔚。(受訪者提供)</figcaption>
</figure>

及後，三名戰友於2018年2月獲釋，她卻於5月退出眾志，專注地區工作，有指這是她參加 2019年區議會選舉的部署。捨政黨，袁嘉蔚說，區選是時機，地區工作雖然瑣碎，但正好體現她的能力。「成日話蛇齋餅糭，其實係獨居長者需要關懷，唔係單純俾個橙，係咪因為照顧者支援唔夠，定係政府支援唔夠？」透過地區工作，她希望多了解市民所需，才能為政府政策提出倡議，也是全民參與的由來：「全民邊到嚟？就係散落唔同地區嘅人，亦係令香港人走唔走出嚟嘅原因，當提出 （政策）倡議時，會令更多人行出嚟，亦正係地區工作重要嘅位。」

年僅27歳的她，與辦事處的同事，都似大學生多過區議員，所面對的挑戰亦不難想像。「會有建制派支持者入嚟話，以前邊個邊個，一定留嘢俾佢，點解我唔留；點解會有咁理所當然嘅態度？」她剛柔並重，一步步打破固有框框：「之前肺炎期間，俾小朋友入嚟 （辦事處） 玩，啲婆婆會話搞到好似托兒所，以前嗰個要預約至可以入嚟。我就話，做得辦事處就一齊用，雪櫃、廁所可以隨便用（田灣無公厠），議員唔一定著smart causal。」

袁嘉蔚說，有中學生跟家人鬧翻，透過社交媒體向她訴說想離家出走：「呢個係要好大決心，佢想我聽佢講，我就用自己經驗梳理佢情緒，有機會幫到佢哋 ，都好深刻。」她認為，區議員只是一個職銜：「本身係人，有個人習慣、喜好，唔好覺得議員有固定模，我喺田灣住，放工落街買飯，就會著T恤短褲，試過有人話議員唔好咁著，但我落街買飯啫，你想我點著？」有理有據，我行我素。

正如她在社交平台公開談性經驗、購買性玩具，亦把堅持平權列入立會初選政綱：「我一向關注性別議題，覺得香港性教育不足，好多人未必有正確觀念，拍片用意係輕鬆交流性事，覺得（性） 係可以被討論，無諗過議員應唔應該咁做。」

<figure>
<img src="https://web.archive.org/web/20210712045136im_/https://www.hkcnews.com/news_新聞/hk-discuss/2020/07/袁嘉蔚-20200710204125_12ae_large.jpg" alt="">
<figcaption>袁嘉蔚在社交媒體公開談性，覺得性是可以被討論，以往一直支持平權。(受訪者提供)</figcaption>
</figure>

談到參選立法會，袁嘉蔚說，5月底立法會通過海洋公園54億元撥款是觸發點之一。「區議會光復17區，民主派過半，但政府可以 cut 區議會撥款、官員可以唔參與會議，甚至離場。海洋公園撥款，區議會反對，認為唔應該幫私人公司還債，但去到立法會，建制派多人，依然會通過。」她強調，民生與政治是無法分割，「（市民）希望透過區議會表達區嘅意願，但政府聽完可以唔理，覺得自己要做得更多。」

立會初選抗爭意志不一致，也讓她察覺是時候踏前一步：「唔知身邊戰友幾時俾人拉、被消失，呢件事離自己唔遠，喺呢個moment究竟自己仲可以做咩？究竟我幾有guts 行呢條路？」言猶在耳，港區國安法生效第二日 （7月2日），已報名參加港島區初選的羅冠聰證實離港。

#### 二人去年底宣告分手，但這次一別，難言再會何時：「羅冠聰嘅離開，對好多人，包括我自己、身邊嘅戰友，都肯定係情感失落，而呢個決定對佢一啲都唔容易，希望留低嘅人可以做得更多。」袁嘉蔚語調冷靜中，多了一份沉著。

論及其政綱時，袁嘉蔚指，向民主動力提出3個目標，包括：爭取普及而平等的民主政制；維護自由、法治和人權；發展公民社會。在當前形勢，如何實踐理想？「而家香港，唔係做咗就一定得，而係唔知得唔得都要做，唔好放過任何一條綫。就算見到有條罅幾微細，鑿開條嚹可能係出路。呢刻雖然講唔出嚟緊嘅路有幾光明，但無論由議員、街頭以至國際線，每個陣地搵到條罅，都要盡力鑿開，鑿得愈闊愈好；就算幾絕望都好，有條嚹就懾入去。」

袁嘉蔚說，沒有估計初選的勝算，但自2013年參與社運以來，她認為韌力很重要：「而家係考驗大家嘅意志，願意喺自己崗位作出點樣嘅付出。」

<figure>
<img src="https://web.archive.org/web/20210712045136im_/https://www.hkcnews.com/news_新聞/hk-discuss/2020/07/袁嘉蔚-20200710204140_23ff_large.jpg" alt="">
<figcaption>多年來，袁家蔚在不同運動擔任的支援角色，讓她了解不同崗位的需要。(Lew 攝)</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712045136/https://www.hkcnews.com/aboutus/#subscribe)
