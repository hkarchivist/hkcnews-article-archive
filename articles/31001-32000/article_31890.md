---
title: "港產片嘅價值"
date: "2020-07-13"
author: "必有我思焉"
category: "眾說"
tags:
  - "港產片"
  - "叔・叔"
  - "幻愛"
url: "https://web.archive.org/web/20210927223103/https://www.hkcnews.com/article/31890/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31890/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/31890/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31890/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 港產片嘅價值

【撰文：余見】   
   
 我鍾意本土電影唔係因為佢喺製作技術上特別出眾，或者佢藝術上的價值，而係因為佢講出咗我哋呢一個年代香港人嘅故事——簡單嚟講，就係因爲佢講出咗我哋嘅故事。


{{< video src="https://web.archive.org/web/20210927223103if_/https://www.youtube.com/embed/CJYSErrNeR8" >}}


而家好多港產片都係小本製作，所講嘅故事都比較貼地，而唔係香港電影黃金時代時打打殺殺嗰種誇張大製作。所謂塞翁失馬，正正係因爲本土電影業冇咗要將電影賣俾外國人睇嘅包袱，港產片就有機會同香港人講番香港人嘅故事。就算係對好多人嚟講最難代入、最難產生共鳴嘅《叔叔》都好，雖然觀衆大部分都唔會係老年男同性戀者，但係電影中提到嘅婚姻、家庭、愛情觀，同埋各種引起角色之間衝突嘅事情，對香港人嚟講都係好真實嘅。例如主角個女到咗三十幾四十歲都未嫁得出，就成日俾阿媽催佢結婚。


{{< video src="https://web.archive.org/web/20210927223103if_/https://www.youtube.com/embed/DMUYt9i8V9s" >}}


呢啲同婚姻有關嘅話題，《金都》亦有提到。但係講《金都》對我嚟講最貼近日常生活嘅元素，就係故事嘅「地」，"setting"。呢套戯一睇個名就知係講婚姻，而聽到佢嘅英文名（"My Prince Edward"）亦會意識到電影以太子為主要地點係有其重要性同意義嘅。要從《金都》呢個名估到電影主題，甚至係取景地原來都有其意義，其實應該只有熟悉香港嘅人先做到。角色所生活嘅地方係我哋熟悉嘅地方，自然就有角色嘅故事都係我哋身邊嘅人嘅故事嘅感覺。


{{< video src="https://web.archive.org/web/20210927223103if_/https://www.youtube.com/embed/y1X2n0DVqgQ" >}}


《幻愛》喺屯門取景，雖然我自己本身好少去屯門，但係同樣有一種親切感，亦好諷刺性咁俾咗我對愛情好貼近現實嘅幻想。相信好多其他人都有同樣嘅感受：好記得男女主上緊天橋嗰一幕，女主行先，應承咗陣間見嘅男主喺後面跟住佢，跟住對住自己笑一笑，好似好慶幸可以同女主一齊一樣。係，呢段係兩者甜蜜嘅片段，其實我聚焦唔應該係呢度，但係我覺得呢一幕好能夠反映到香港人幻想緊嘅愛情係點、係會有啲咩情節。   
   
 當港產片以香港為背景講出香港人嘅故事、香港人嘅幻想，就算我哋未經歷過電影嘅情節，我哋都因爲文化、地區、思想等等上嘅相似而能夠深入明白呢啲角色嘅經歷，甚至將自己代入角色之中。呢種代入嘅感覺並唔係勉强嘅，因爲我哋同角色所身處嘅文化背景係一樣，若果我早十年出世，係同《叔叔》主角一樣係男同性戀者，我嘅經歷應該會同佢大同小異。


{{< video src="https://web.archive.org/web/20210927223103if_/https://www.youtube.com/embed/3CV8iKme7WM" >}}


最後再講番被稱為有預言能力嘅港產片《十年》。《十年》反映咗香港人對未來嘅恐懼，亦俾我睇到我哋所恐懼嘅同西方所恐懼嘅真係好唔同。我唔驚AI全球暖化外星人來襲，但係我驚有一日會有不熟悉嘅語言取代母語。外國電影唔會明白呢種驚，但《十年》會明。同樣地外國嘅戲如"Love, Simon"唔會明白LGBT+喺香港係幾不受主流接納，但係《叔叔》會明。外國電影可以不斷提到同精神病有關嘅問題，但《幻愛》明白香港人唔一定能夠咁開放咁接納到。   
   
 本土電影講出我哋時代嘅本土故事，係一啲除咗香港人冇人可以講到嘅故事。呢個就係佢最值得支持、最可愛、最寶貴之處。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210927223103/https://www.hkcnews.com/aboutus/#subscribe)

---

![博客 | 必有我思焉](https://web.archive.org/web/20210927223103im_/https://www.hkcnews.com/uploads/avatars/3d22e226-8964-4344-8513-80c8c2e4e47d.png?1936132224)

**博客 | 必有我思焉**

【毛然・余見・徹國嵐／幗嵐・必有我思焉】三人行，又中又英，隨寫隨感；或許不倫不類，但必有我思焉。
