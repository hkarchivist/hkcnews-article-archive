---
title: "為何要剝奪告急的權利？"
date: "2020-07-13"
author: "讀者來論"
category: "眾說"
tags:
  - "黃碧雲"
  - "Helena WONG"
  - "民主派初選"
  - "2020立法會選舉"
url: "https://web.archive.org/web/20210927061912/https://www.hkcnews.com/article/31888/2020%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31888/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/31888/2020%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31888/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 為何要剝奪告急的權利？

【撰文：阿宏】

今次泛民初選第二日，聽得最多係本土派譏笑黃碧雲告急催票，但講法真係好唔公平，趁現在投票完畢先講。截至4pm，我見到嗌告急的唔只黃碧雲，起碼有李予信、劉偉聰、林景楠。當然大圍氣氛就是要踢走黃碧雲所以特別招呼佢，但如果連告急都唔可以講，未免太欺人太甚。

<figure>
<img src="https://web.archive.org/web/20210927061912im_/https://www.hkcnews.com/news_新聞/hk-discuss/2020/07/民主派初選-黃碧雲-20200712215624_dbd4_large.jpg" alt="">
<figcaption>民主黨黃碧雲昨日下午嗌告急，呼籲民主黨支持者參加初選投票。</figcaption>
</figure>

其他候選人（包括本土派）都會講「選情緊張」」/「選情嚴峻」/ 「推上票數高峯」/「嗌埋朋友投票」... 除咗字面上，口號的意義同「告急」冇乜大分別，只係表達不同，都旨在催谷未投票的票數，只係「告急」觀感上難聽啲咁解。除非候選人是余若薇呢類吸票機人物，否則一般候選人到最後關頭都需要嗌下告急呼籲投票。如果以本土派邏輯「黃碧雲唔可以嗌告急」，咁點解其他人甚至自己又可以用其他口號去催谷投票嘅雙重標準。

難道我哋要將「告急」造成選舉的敏感詞，成為民主派嘅準則是唔可以嗌告急？

本土派亦經常引用梁天琦的「做得差先要告急」論去笑黃碧雲，我唔評論黃議員係咪真係咁差，但梁天琦當時情況同依家完全唔同。

時為新界東湯家驊議席補選，梁天琦外的主要參選人包括楊岳橋、周浩鼎、黃成智、方國珊等。當時楊岳橋人氣高企，也不需要告急，所以被笑告急的對象應該是周浩鼎或黃成智。梁天琦譏笑的對象起碼不是簡易理解同為民主陣營的楊岳橋，不似今日的做法。

補選議席為單議席單票制，2020初選是多議席單票制，前者基本上是兩大陣營對壘，打告急牌其實冇太多作用；相反初選參選人透過催谷自己票源，希望至少可以尾席過關，告急的作用明顯得多。

民主選舉落場無父子，言語攻擊對手無可厚非，但參加初選的人9月還要一同抵抗共產黨的無情攻勢，現階段攻擊日後的政治聯盟時可否帶最基本的尊重和公道。

市民也請思考一下「告急」係咪真係唔講得，唔好人云亦云。人云亦云的政治唔係獨立思考，唔係同你哋最鄙視嘅小粉紅太大分別。

題外話，睇番梁天琦當日的選舉片段，唔單止有教主黃毓民站台，更加有直播抗爭嘅現任立法會議員鄭松泰博士著本民tee助選，到底佢哋仲係咪本土派？本土派今時今日又想唔想人攞番出嚟講？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210927061912/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210927061912im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
