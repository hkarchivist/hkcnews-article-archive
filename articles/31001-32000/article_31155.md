---
title: "個人IG貼「黑警死全家」揮春後離港台　DJ黃冠斌：唔甘心係，點解社會令我呢類人開唔到咪"
date: "2020-06-19"
author: "實習記者胡尚佑"
category: "眾聞"
tags:
  - "香港電台"
  - "RTHK"
  - "radio hk"
  - "rthk 香港電台"
  - "港台"
  - "香港电台"
  - "rthk hk"
  - "頭條新聞"
  - "黃冠斌"
url: "https://web.archive.org/web/20210712044417/https://www.hkcnews.com/article/31155/%E9%A6%99%E6%B8%AF%E9%9B%BB%E5%8F%B0-%E9%BB%83%E5%86%A0%E6%96%8C-%E9%A0%AD%E6%A2%9D%E6%96%B0%E8%81%9E-31155/%E5%80%8B%E4%BA%BAig%E8%B2%BC%E3%80%8C%E9%BB%91%E8%AD%A6%E6%AD%BB%E5%85%A8%E5%AE%B6%E3%80%8D%E6%8F%AE%E6%98%A5%E5%BE%8C%E9%9B%A2%E6%B8%AF%E5%8F%B0-dj%E9%BB%83%E5%86%A0%E6%96%8C%EF%BC%9A%E5%94%94%E7%94%98%E5%BF%83%E4%BF%82%EF%BC%8C%E9%BB%9E%E8%A7%A3%E7%A4%BE%E6%9C%83%E4%BB%A4%E6%88%91%E5%91%A2%E9%A1%9E%E4%BA%BA%E9%96%8B%E5%94%94%E5%88%B0%E5%92%AA"
original_url: "https://www.hkcnews.com/article/31155/%E9%A6%99%E6%B8%AF%E9%9B%BB%E5%8F%B0-%E9%BB%83%E5%86%A0%E6%96%8C-%E9%A0%AD%E6%A2%9D%E6%96%B0%E8%81%9E-31155/%E5%80%8B%E4%BA%BAig%E8%B2%BC%E3%80%8C%E9%BB%91%E8%AD%A6%E6%AD%BB%E5%85%A8%E5%AE%B6%E3%80%8D%E6%8F%AE%E6%98%A5%E5%BE%8C%E9%9B%A2%E6%B8%AF%E5%8F%B0-dj%E9%BB%83%E5%86%A0%E6%96%8C%EF%BC%9A%E5%94%94%E7%94%98%E5%BF%83%E4%BF%82%EF%BC%8C%E9%BB%9E%E8%A7%A3%E7%A4%BE%E6%9C%83%E4%BB%A4%E6%88%91%E5%91%A2%E9%A1%9E%E4%BA%BA%E9%96%8B%E5%94%94%E5%88%B0%E5%92%AA"
---

# 個人IG貼「黑警死全家」揮春後離港台　DJ黃冠斌：唔甘心係，點解社會令我呢類人開唔到咪

人稱「斌仔」的港台DJ黃冠斌，1月20日生日時在個人Instagram上載一張相片，左手持寫着「願榮光歸香港」的黃色生日蛋糕，右手舉著寫上「黑警死全家」的揮春。他的Instagram有約1.5萬人追蹤，一個貼文即引起有人發動一人一信投訴他。之後港台管理層收到大量投訴，大約在1月24日約他會面，雙方連日商討後，黃冠斌在1月30日暫時離開港台。

今年36歲的黃冠斌，19歲起加入港台，曾主持《暑期習作》、《Teenstage》等輕鬆節目，是港台合約制員工（Cat II）。去年，他也曾在節目播放《願榮光歸香港》而遭投訴。

事隔近半年，港台正值多事之秋，黃冠斌接受眾新聞訪問時有感而發：「港台壓力嚟自政府，我會唔會返港台，係個社會俾唔俾機會我，而個問題係社會有冇可能改變政府。政府決策或者方針有呢一種決定，壓落港台，港台壓落我度。我喺呢度12年，對呢個機構認知程度，明白呢個機構嘅人處事方法同闊度可以去到邊度，唔能夠逼一架老爺車跑100米。點解世界要人跑100米，點解唔可以有人跑50米？」

<figure>
<img src="https://web.archive.org/web/20210712044417im_/https://www.hkcnews.com/news_新聞/hk-discuss/2020/06/RTHK-黃冠斌-20200616173704_1e51_large.png" alt="">
<figcaption>黃冠斌今年初生日時，在Instagram上載這張相片後，港台收到投訴。網上圖片</figcaption>
</figure>

<figure>
<img src="https://web.archive.org/web/20210712044417im_/https://www.hkcnews.com/news_新聞/hk-discuss/2020/06/黃冠斌-RTHK-20200616173427_e833_large.jpg" alt="">
<figcaption>事隔近半年，黃冠斌受訪憶述：「當時被投訴的情況，大到拆唔掂。」胡尚佑攝</figcaption>
</figure>

黃冠斌中學讀喇沙書院，自小熱愛廣播節目的他，中四參加工聯會舉辦的廣播劇訓練班，練習正音和懶音。他會考成績全部E，沒有考A level直接升讀香港浸會大學的基礎文憑，其後入讀副學位課程。2004年就讀副學士期間透過參與《DJ生還者》而加入香港電台成為兼職主持，有份主持深夜音樂節目《輕談淺唱不夜天》。畢業後他向商業電台自薦成為節目主持，其後擢升為助理監製。2008年黃冠斌重返香港電台，擔任第二台節目主持。

去年香港出現反修例風波，之後不太談政治的黃冠斌，在去年6月9日百萬人上街後，於個人Instagram發布與運動相關的貼文，有不同日子遊行、連儂牆、文宣照片。

<figure>
<img src="https://web.archive.org/web/20210712044417im_/https://www.hkcnews.com/news_新聞/hk-discuss/2020/06/黃冠斌-RTHK-20200618164151_1b0e_large.jpg" alt="">
<figcaption>黃冠斌的Instagram去年發布社運相關照片。黃冠斌IG截圖</figcaption>
</figure>

黃冠斌回憶那張「黑警死全家」揮春照：「Post 咗張相之後，所謂嘅藍絲向平機會、廣管局、署長，文匯大公指名道姓投訴我，話我喺社交平台發表呢張相，去到一個地步，電台受到幾大影響。電台就要諗點樣去拆掂數，去到某一啲情況叫做拆唔到，就要再諗點樣搞。」

黃冠斌形容，當時被投訴的情況「大到拆唔掂」，與港台高層會面兩個多小時，高層有提議他：「會唔會可能你稍為停一停先，唔好再惹呢個風頭。」

黃冠斌說，當天與港台高層會面氣氛融合，他理解港台難處，所以選擇暫時離開，形容是「同港台互相放大假」。黃冠斌坦言，沒想過一張發布在屬於自己的個人社交平台照片，要暫別一個工作十多年的崗位。

### 港台：Cat II員工要遵守「製作人員守則」

眾新聞向香港電台機構傳訊組總監伍曼儀，查詢黃冠斌的情況。伍曼儀指，收到投訴就會調查跟進：「新春期間通常是祝福人的時間，黑警死全家係一個咀咒，所以有呢個（投訴成立）決定。」至於接獲幾多投訴，伍曼儀指未有統計。據了解，投訴數量達4至5位數。

黃冠斌所屬的Cat II合約，港台員工稱為「服務提供者形式」，僱用方式類似Freelance，屬非公務員隊伍，容許有關合約者可在港台以外接工作，不少DJ、演藝人員也是以此形式與港台合作。被問到Cat II員工須遵守什麼規則，與公務員可有不同。伍曼儀說：「無論公務員和Cat II員工都好，都有《製作人員守則》，裡面提及無論咩情況下，做嘅嘢、你嘅表現，對節目本身有影響，我哋係需要留意，無辦法我哋始終都係媒體，有一個公信力，個人形象我哋都要絕對留意。」那是否包括社交媒體的個人言論？伍曼儀指：「包括整體表現，唔好咁概括講邊個場合。」

伍曼儀補充，根據《 [製作人員守則](https://web.archive.org/web/20210712044417/http://rthk9.rthk.hk/about/pdf/pg_c_2015.pdf) 》第3.5利益衝突中列明，節目製作人員在外間的活動，不得不恰當地影響、或令人相信會影響香港電台的節目。

黃冠斌認為，上述條文有灰色地帶，「我個人社交平台發表言論沒有影響節目，例如我post一張黑警死全家，我冇開咪講黑警死全家，亦冇喺節目度去做呢件事。」

另外，Cat II合約裏面第13條訂明，就演藝人員在政府服務期間的表現和紀律而言，行為應與全職公務員相同。（As far as conduct and discipline during the Artist's service with government is concerned, the Artist is expected to behave in the same way of full-time civil servant）

黃冠斌指：「純粹從條文角度去睇，係，我哋需要同公務員一樣，有啲公務員條款我哋需要去守。情況就等於問一個老師，點解佢上網post一啲政治立場嘅嘢，佢最後都無得做老師。而家唔係嘈條文，係嘈緊個演繹。」那方面的演繹？「當中我無牽涉港獨、分裂國家，嗰啲我無講，好明顯根本未去到嗰個層面，點解會有呢個結果走咗出嚟？因為有人演繹呢條法例，或者睇呢件事時有政治考量。當中有無政治元素，你問我本人，我就答你有。但係咪真係有，我就會話，就留番觀眾或讀者自己考量。」

黃冠斌認為：「我只係喺自己私人IG發表啫，再者冇影響到我開咪。我又唔係政府工，嚴格嚟講我唔需要守公務員合約。概念上我冇犯錯，只不過係你哋（投訴者）嘈，所以你哋（投訴者）鍾意啦。」

<figure>
<img src="https://web.archive.org/web/20210712044417im_/https://www.hkcnews.com/news_新聞/hk-discuss/2020/06/黃冠斌-RTHK-20200618192521_11a9_large.jpg" alt="">
<figcaption>黃冠斌19歲起開咪，港台是他成長之地。黃冠斌IG截圖</figcaption>
</figure>

### 點解社會容許攻擊港台   
 ****

因投訴而要離開港台，黃冠斌說：

> **呢件事上面，唔甘心唔會係黃冠斌有冇得開咪，而係點解香港社會，會令到黃冠斌呢一類人開唔到咪，而覺得唔甘心。**


黃冠斌認為這一切歸咎於制度問題：「做得DJ，言論自由梗係我哋最想得到嘅嘢，但都知道一定唔會無限嘅，開咪叫人打劫強姦一定唔得，因為有廣播條例規範。但當去到表達自己嘅立場，而受到太多自我審查、政治考量，係唔係有啲唔應該呢？」黃冠斌說，若然叫他轉另一種模式去開咪的話，這才不甘心。

有否埋怨過？黃冠斌毫不猶疑說：「一秒都冇！」、「我反而係一路期待緊個源頭（政府）或制度可以改變，源頭一日唔變，唔單止係我一個黃冠斌。《頭條新聞》話會大型檢討，都好大機會會停，一日呢啲事情都會繼續發生。」

「港台係政府工，政府工得一個特點，就係盡量少啲投訴，唔好搞咁多嘢。港台本事接咗咁多投訴，捱咗咁耐，算係咁啦......處長願意上立法會嘅時候，算係咁，佢已經幫港台頂咗好多，無諗過佢會幫手頂咁多，俾我諗嘅佢勁好多。與其你問我港台夠唔夠硬正，應該問社會點解容許攻擊港台。」

黃冠斌2008年開始擁有個人節目，當時都不會在節目上談政治：「嗰陣時社會無咁大鑊，無咁癲，所以都唔會講政治，當時亦無乜香港人準備講政治。同埋我之前立場都無咁鮮明，太細個講呢樣嘢，亦都冇乜說服力。」

到了2014年的雨傘運動，黃冠斌曾在節目《有冇搞錯》中播放《撐起雨傘》一曲。他記得，當時是有聽眾打電話上節目，談及社會事件，所以他播放相對應的歌回應：「一個人打上嚟講愛情問題，我播一隻情歌；一個人打上嚟講社會議題，我播一隻社會歌。」

「當時高層冇乜特別出聲，嗰時係你照樣開咪照樣播歌，播一啲抗爭嘅歌或者唔同立場嘅歌，只要唔犯《廣播條例》就可以。再加上2014年嗰個年代嘅藍絲，反應都冇咁大。」

事隔5年，反修例運動出現，黃冠斌曾在節目播《願榮光歸香港》。他坦言，開頭高層未有特別理會，直至接獲投訴後就有「溫馨提示」：「後尾佢哋都會建議你唔播就比較好啦，佢哋冇直接話唔准我播，但我都理解佢哋點解會講呢句說話，佢哋覺得你播就會收好多投訴，所以如果我能夠唔播就好啦。」黃冠斌笑言：「黃色有歌播，藍色冇歌播呀嘛，咁佢哋就投訴。」

黃冠斌說，他不是為播而播，而每次播放都會考慮原意：「有聽眾打電話上嚟我個節目，話見到831事件好唔舒服，我答佢明白嘅，我們香港人要團結，將件事做好，一齊搵公義，送隻歌比你聽。」他說，每次播歌是盡量想安撫聽眾的心情。

同樣地，《頭條新聞》在1989年播放起，一直以嬉笑怒罵的方式諷刺時弊，但最近就因為被指污衊和侮辱警方等投訴成立，今季節目全數播出後或會停播。

黃冠斌感嘆：

> **港台出《頭條新聞》，建制會話收政府錢，點解要話政府；我就問，點解不能夠話政府，話政府唔係有問題，點解政府有嘢被人話，先有問題。**



{{< video src="https://web.archive.org/web/20210712044417if_/https://www.youtube.com/embed/20QM685O3eY" >}}


黃冠斌因為一張發佈在個人社交媒體的相片，離開一個工作多年的老地方，他估計其遭遇或多或少會影響到仍在港台的主持人：「我咪會問問題囉，我都係問問題嗰個，乜原來一個開咪嘅人IG post張相就會衍生呢個後果，咁開咪嗰度有咁多人，如果佢哋每一個都有post，係咪會變成呢個後果？如果好多都變成我呢個結果，仲有冇人幫你開咪？每個case唔同，可能我就惹火啲，但係我都覺得，如果我要留番低，但所有嘢要唔講唔問唔好掂，玩得叻啲，咁仲好唔好玩呢？」他用澆花為例子，反問假如某一天有人在花外面加一層圍欄，澆花的人應該將圍欄移開還是用其他「玩得叻啲」的方式，繼續澆花。

暫別港台，黃冠斌話見步行步，活在當下轉向打入YouTube界別：「而家YouTuber界需要多點唔同類型嘅影片，不再係每日吃喝玩樂，我想拍啲圍繞香港人生活嘅片。」

黃冠斌的YouTube頻道對上一次更新已是3星期前，以往的片段有提到國安法、《頭條新聞》和海洋公園等社會議題。為何未有再上載影片？「國安法條文模糊，我擔心有追索期，所以先暫停一下。」他又提到，打算稍後邀請不同學生上個人頻道，以late night show形式拍更多的片段。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712044417/https://www.hkcnews.com/aboutus/#subscribe)
