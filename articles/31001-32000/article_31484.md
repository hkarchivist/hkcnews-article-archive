---
title: "眾志早上4人退黨下午散解　馬嶽：似乎上午退黨不是黨內有共識行動"
date: "2020-06-30"
last_updated: "2020-06-30 19:53:59"
author: "記者莊曉彤"
category: "眾聞"
tags:
  - "香港眾志"
  - "Demosistō"
  - "國安法"
  - "馬嶽"
url: "https://web.archive.org/web/20220703181027/https://www.hkcnews.com/article/31484/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31490/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD4%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/31484/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31490/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD4%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 眾志早上4人退黨下午散解　馬嶽：似乎上午退黨不是黨內有共識行動

全國人大常委今早表決通過港區國安法，香港眾志黃之鋒、羅冠聰、周庭、敖卓軒4人先後宣布退黨。下午3時左右，香港眾志表示現時運作將難以持續，即日解散。中文大學政治與行政學系副教授馬嶽認為：「學生動源擺到明香港獨立嗰啲，比較會perceive自己風險好大；眾志，我諗因為佢（評估）真係被左報針對得相當緊要，話佢係港獨組織。」同時，馬嶽對於4人早上退出、下午全黨解散的表現感到奇怪，「如果你話眾志解散，你就一次過解散，唔需要前面那幾個人退出的過程，因為都無了組織。變了俾我的感覺，嗰4個人的退出好似係無傾過或者傾清楚的結果。」

<figure>
<img src="https://web.archive.org/web/20220703181027im_/https://www.hkcnews.com/news_新聞/hk-discuss/2020/06/香港眾志-國安法-20200630170835_71e4_large.png" alt="">
<figcaption>眾新聞製圖</figcaption>
</figure>

黃之鋒、羅冠聰、周庭三人是香港眾志創黨成員，眾志常委敖卓軒則專攻國際線，在海外做國際遊說工作。港區國安法表決通過的消息今早9時半傳出，不足兩個鐘後，4人分別宣布退黨。

馬嶽認為是「化整為零」的策略，「我諗佢哋的評估，如果照以往的做法，就好似香港民族黨咁樣非法組織呀、DQ（取消參選資格）。分散了的話，唔知道政權會點樣處理，雖然我懷疑未必有好大分別，但係佢哋可能覺得化整為零，活動彈性大少少，可能Jeffrey Ngo （敖卓軒）可以做多啲海外遊說」、「佢哋會覺得分散一些，要全部打壓的難度會增大了」。

有左派報章指眾人退黨以減低九月份立法會選舉被DQ的機會。馬嶽認為有可能，「因為如果用2018年的標準，係眾志就已經DQ，即係周庭的經驗，雖然之後叫做打甩了。我唔知道、未必真係有影響，因為我諗其實DQ唔使俾理由的，我估佢哋（眾志）都係測試個可能性」。

退黨消息公布後，不過4個小時左右，香港眾志宣布解散：「本會今晨突得悉多名成員，包括秘書長黃之鋒、常委羅冠聰和敖卓軒，以及成員周庭，相繼自行宣佈離任本會職務及退出香港眾志。本會尊重各人的個人抉擇及意向，更感激他們過去幾年為眾志及香港民主抗爭所作的貢獻和付出。本會秘書處已按各人意願，即時撤銷黃之鋒、羅冠聰、敖卓軒及周庭之會籍。另外經商議後，香港眾志認為本會現時運作將難以持續，深感必需化整為零，眾人應以更靈活的方式繼續投入抗爭，現宣佈即日起解散及停止一切會務。」眾志並表示，成員將各自投入本地運動的不同戰線，最後說：「同行路上，必會再遇，香港人，街頭相見。」

<figure>
<img src="https://web.archive.org/web/20220703181027im_/https://www.hkcnews.com/news_新聞/hk-discuss/2020/04/中文大學-沙田遊行-馬嶽-20200415003847_1724_large.jpg" alt="">
<figcaption>香港中文大學政治與行政學系副教授馬嶽。港台資料圖片</figcaption>
</figure>

馬嶽表示，今早4人退黨，令他感覺是一種「分散投資」，「上晝的諗法就係話幾個巨頭退出了，其他人應該無事的，希望佢唔會郁其他人，但係似乎下晝的聲明就唔係咁的睇法。即係上晝佢哋退出並唔係一個有共識的行動。」

馬嶽估計，陸續可能有獨派組織「冚旗」。至於九月份立法會選舉本土派或獨派被DQ的機會，馬嶽指：「如果DQ係用2018年的標準，根本係唔需要國安法，嗰時陳浩天那些都被DQ；但如果你用2019年區議會的標準，又真係好多本土派其實無DQ到，淨係DQ了黃之鋒。於是乎，就係視乎國際壓力、政府實際上的需要。應該講，民主派呢邊唔係好易估，因為唔容易估，就可能覺得分散啲，睇吓會唔會有啲入到有啲入唔到，可能會有利啲。但我諗都係一個兩難的局面，因為實際上你one hand or another你都唔會贏，即係話俾你估中條（紅）線又點。」
