---
title: "【國安法】程翔分析：警隊律政司設特別部門、特首指定法官　即大陸「公 、檢、法」三權合作"
date: "2020-06-24"
author: "記者莊曉彤"
category: "眾聞"
tags:
  - "程翔"
  - "國安法"
  - "三權合作"
url: "https://web.archive.org/web/20210916223907/https://www.hkcnews.com/article/31297/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31297/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/31297/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31297/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【國安法】程翔分析：警隊律政司設特別部門、特首指定法官　即大陸「公 、檢、法」三權合作

港區國安法草案說明出爐，熟悉中國國情的時事評論員程翔接受眾新聞訪問，認為香港今後步入「三權合作」：「警察要設立特別嘅國家安全部門嚟進行國家安全嘅執法；律政司要設立專門嘅國家安全犯罪案件檢控部門；特首指定法官，專門審理國安法。即係話，按大陸嘅講法，就係公、檢、法，三家合作，統一起上嚟。公就係公安，對香港嚟講就係警務處；檢就係檢察部門，即係律政司；法就係法官 、法院。內地公、檢、法就係經常配合嘅。」

<figure>
<img src="https://web.archive.org/web/20210916223907im_/https://www.hkcnews.com/news_新聞/hk-discuss/2020/06/鄧炳強-林鄭月娥-鄭若驊-20200623173706_1545_large.jpg" alt="">
<figcaption>（左起）特首林鄭月娥、律政司長鄭若驊、警務處長鄧炳強。眾新聞製圖</figcaption>
</figure>

程翔首先形容，這次中央推行港區國安法，將大陸的司法制度強加於香港，標誌一國兩制終結。然後，他批評草案陰濕、虛偽，因為根據草案說明：「草案在附則中規定：香港特別行政區本地法律與本法不一致的，適用本法規定；本法的解釋權屬於全國人民代表大會常務委員會。」

「佢就係話呢個法係凌駕晒香港其他法，嚴重性喺呢度。即係香港原有嘅好多法，特別係保護人權嘅法，一旦同呢條法律有牴觸嘅，就以呢條法為準。呢樣係好虛偽，虛偽嘅位在於（草案說明）入面講過『香港特別行政區維護國家安全應當尊重和保障人權，依法保護香港特別行政區居民根據香港特別行政區基本法和《公民權利和政治權利國際公約》《經濟、社會與文化權利嘅國際公約》⋯⋯』表面上聽落去佢都好尊重香港原有嘅法律，你以為佢真係咁講。」

**「而家佢話，如果同香港法例有牴觸嘅時候，以佢（國安法）為準，即係等於廢除晒香港原有嘅人身保護令、《香港人權法案》、或者係保安局作出嘅指示（查問疑犯及錄取口供的規則及指示），全部可以scrap（銷毀）。我覺得呢樣嘢係好嚴重，好嚴重侵犯香港普通法嘅規定，但佢就靜雞雞放喺附則度，唔想人去注意咁樣。」**

<figure>
<img src="https://web.archive.org/web/20210916223907im_/https://www.hkcnews.com/news_新聞/hk-discuss/2020/06/正義女神泰美斯-終審法院-20200621193733_deee_large.jpg" alt="">
<figcaption>國安法的訂立，衝擊香港法治、三權分立等香港核心價值。資料圖片</figcaption>
</figure>

程翔並認為，國安法推出後，香港會朝著「三權合作」的方向發展。他指出，最早指出三權合作的是2008年習近平訪港，當時已經引起社會譁然。如今國安法草案說明指出：港府律政司設立專門的國家安全犯罪案件檢控部門，負責危害國家安全犯罪案件的檢控工作和其他相關法律事務；港府警務處設立維護國家安全的部門，配備執法力量；特首指定若干名法官負責處理危害國家安全犯罪案件。

「即係話，按大陸嘅講法，就係公、檢、法，三家合作，統一起上嚟。公就係公安，對香港嚟講就係警務處；檢就係檢察部門，即係律政司；法就係法官、法院。」程翔說。

程翔又注意到，國安法明文針對去年反修例的各界力量，「佢好強調直接打擊異見人士。譬如話對所有公職人員提出愛國要求，參選者或者就任公職嘅人，都要宣誓或者簽文件，好明顯就係針對9月立法會選舉。而家仲要話對學校、社會團體等，採取必要措施，加強監督同管理。即係話學生舊年好多人出嚟示威、工會好多人組織罷工或者登記入工會，社會團體包括好多NGO、民間團體組織，即係在反修例嘅過程之中，大家都走出嚟。而家就明文規定，對呢啲學校、團體都要採取措施加強監督管理。」

不過，程翔不認為中央推動國安法是基於去年的反修例運動，「其實你睇番成個過程，佢不嬲都想伸隻手埋嚟。」

「你睇吓佢2008年，即係12年前，佢已經提出建立第二支管治隊伍，中聯辦曹二寶（時任中聯辦研究部長）提出。顯見得佢認為，中央係應該插手香港嘅嘢，不過香港2008年無乜太大得罪你中央嘅嘢，佢都已經蠢蠢欲動插隻手埋嚟。所以如果你話修例引爆咗呢個決心、整死香港，我覺得唔fair，修例無錯係一個觸發點，但係點解2008年你已經提出要建立第二支管治隊伍？共產黨要將一切控制在手上，就算你無修例，佢都有其他原因伸隻手埋嚟。」

程翔續指，2008年提出建立第二支管治隊伍、2014年白皮書（國務院頒布《「一國兩制」在香港特別行政區的實踐》）已經提到全面管治權。「嗰時香港仲未有雨傘運動，已經講全面管治權，所以唔好賴香港人，佢不嬲都想伸隻手埋嚟，將香港嘅高度自治收番。」

程翔於2005年曾被指涉嫌干犯間諜罪，翌年8月被判監5年，2008年2月獲准假釋出獄。問他可會擔心國安法通過後有風險或再次被捕，他說「唔奇怪」，並笑著回答：「希望唔係（高危人士）。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210916223907/https://www.hkcnews.com/aboutus/#subscribe)
