---
title: "12歲黃姑娘無得上前線　擔心記者媽媽　母女對話坦白講"
date: "2020-07-26"
last_updated: "2020-07-26 00:15:02"
author: "記者莊曉彤"
category: "眾聞"
tags:
  - "國安法"
  - "反送中"
  - "黃姑娘"
url: "https://web.archive.org/web/20200726123137/https://www.hkcnews.com/article/31941/%E5%9C%8B%E5%AE%89%E6%B3%95-%E5%8F%8D%E9%80%81%E4%B8%AD-%E9%BB%83%E5%A7%91%E5%A8%98-32309/12%E6%AD%B2%E9%BB%83%E5%A7%91%E5%A8%98%E7%84%A1%E5%BE%97%E4%B8%8A%E5%89%8D%E7%B7%9A-%E6%93%94%E5%BF%83%E8%A8%98%E8%80%85%E5%AA%BD%E5%AA%BD-%E6%AF%8D%E5%A5%B3%E5%B0%8D%E8%A9%B1%E5%9D%A6%E7%99%BD%E8%AC%9B"
original_url: "https://www.hkcnews.com/article/31941/%E5%9C%8B%E5%AE%89%E6%B3%95-%E5%8F%8D%E9%80%81%E4%B8%AD-%E9%BB%83%E5%A7%91%E5%A8%98-32309/12%E6%AD%B2%E9%BB%83%E5%A7%91%E5%A8%98%E7%84%A1%E5%BE%97%E4%B8%8A%E5%89%8D%E7%B7%9A-%E6%93%94%E5%BF%83%E8%A8%98%E8%80%85%E5%AA%BD%E5%AA%BD-%E6%AF%8D%E5%A5%B3%E5%B0%8D%E8%A9%B1%E5%9D%A6%E7%99%BD%E8%AC%9B"
---

# 12歲黃姑娘無得上前線　擔心記者媽媽　母女對話坦白講

「佢出咗去做記者，我睇住佢直播，催淚彈橫飛、子彈飛埋嚟，返到嚟傷咗，你會唔會心痛？」12歲的黃姑娘，用阿媽的口吻說，而那個「佢」指的是她媽媽Grace。

「黃姑娘」是2014年她在佔領區的花名，沿用至今。她還記得，當年首次到佔領區是一個放學後的下午，媽媽帶她到銅鑼灣坐低，「之後我坐低就問：媽，嗰啲係咪壞人、（我哋）走啦。」媽媽於是向她解釋爭取真普選是甚麼。那時她不過是6歲，隱約知道這個世界不是那麼美好。

去年反送中運動爆發，黃姑娘也只是個小六學生，父母不願意讓她在運動現場冒險，媽媽Grace覺得：「真係一落到去black bloc、列晒陣、做road block、有啲人掟火魔，其實係有少少好似打仗。佢咁細，我真係唔係咁放心佢落去。」黃姑娘雖然有不滿，但又因為媽媽是記者，反而多了話題。媽媽在家時，黃姑娘會向媽媽八卦現場發生的事，母女二人又一齊睇直播傾偈。

黃姑娘9月升中，她說到了中學就可以解放、可以自己出街，「大家（同學）都預咗，一定唔會2019年之後就完，中學嘅時候一定會有嘢發生，解放得就會出去幫手，出得去就預咗被人拉、預咗傷、預咗死。」

<figure>
<img src="https://web.archive.org/web/20200726123137im_/https://www.hkcnews.com/news_新聞/hk-discuss/2020/07/北角-媽媽-黃姑娘-20200714183800_2d0a_large.jpg" alt="">
<figcaption>黃姑娘（左）與媽媽Grace。莊曉彤攝</figcaption>
</figure>

40多歲的媽媽Grace，任職美容行業，自2018年起在一間網媒做義務記者。網媒裡有她的朋友，當時因為人手不足但想緊貼報道「佔中九子」案，於是找來上班時間較彈性的Grace幫忙。到了去年運動期間，Grace則主力拍片、做現場紀錄。

2014年，Grace帶過黃姑娘去佔領區，想女兒知道真普選是甚麼、政府又給出一個怎樣的假像；但反修例運動不一樣，Grace與老公都不認為小學生可以走上前線：「小學生係有個框，中學生係另一樣嘢。小六同中一就係差嗰幾個月，但所有嘢唔同咗，譬如而家講罷課，講嚟講去都係中學。」

黃姑娘其實參與過一些集會，但通常行到半路就被爸爸「夾走」。黃姑娘指：「我明白佢哋緊張我嘅人身安全，但問題係，有時可能咩都無發生過，就被人強行夾咗返屋企。」她還說：「我有個奇怪嘅感覺，就係有啲同學屋企係藍絲，或者屋企甚至唔知佢出咗去，佢都肯出去幫手；但係我反而就留喺屋企，好似乜嘢都無幫到，個無力感好大。」

更令黃姑娘激氣的，是有個做記者的媽媽。

媽媽Grace不時落現場拍片，最令黃姑娘擔心的是理大一役。Grace憶起那日戰況激烈，見住抗爭者被水炮擊中，「我試過中過胡椒，我知道好嗱，嗱得好犀利，佢哋係嗱到一入去理大入面，唔理三七廿一，除晒啲衫、除剩底褲，係咁沖身，我叫佢哋有蘆薈快啲搽蘆薈。但係居然，我出返去聽到有啲傳媒——『左』嗰啲或者係仆街傳媒，話佢哋喺裡面啪嘢（吸毒），所以咁凍。」當時許多人被水炮擊中後出現低溫症，身體不住顫抖，部分人最後步出校園時，要披著錫紙送院。

「同埋第二樣嘢係，中間我諗住走嘅時候，行到Y Core，佢哋放震撼彈，嘩嚇得我，大聲到。」Grace那時正打算離開校園，但得悉警方採取一律拘捕的措施，遂折返校內，「佢哋出面放震撼彈，好大聲，真係好驚，嗰吓真係驚。」她形容，有點生死只在一瞬的感覺。

「後來我好好彩跟一班傳媒走到，可能因為有外國記者，所以警察放生，我估架咋。」拿著網媒記者證的她，其實不知道會否被捕，甚至被告暴動罪，於是早已把個人資料交給好友，一旦出事都可以即刻幫手搵律師。

回家之後，Grace例牌要跟黃姑娘講述事件經過，但會輕描淡寫一點，「完全唔講又唔得，因為佢實會問。佢唔問呢，就即係佢逃避，佢唔想知、佢驚。其實佢都有經歷過呢段時間——真係唔問。」事實上，黃姑娘因為無法參與運動而有點情緒困擾，現時每星期至少見一次學校社工進行輔導。

<figure>
<img src="https://web.archive.org/web/20200726123137im_/https://www.hkcnews.com/news_新聞/hk-discuss/2019/11/祈禱-圍困理工-1117理工衝突-20191118071747_c8b9_large.jpg" alt="">
<figcaption>去年11月17日，理工大學爆發圍城戰。EYEPRESS照片</figcaption>
</figure>

黃姑娘用與年齡不符的老積語氣嘆道：「坦白講啦，睇緊心理輔導。」問她為甚麼情緒陷得那麼深、與運動參與者的連繫在哪裡？「有啲人係識嘅，睇住被人拉。佢（指著身旁的媽媽）出咗去做記者，我睇住佢直播，催淚彈橫飛、子彈飛埋嚟，返到嚟傷咗，你會唔會心痛？」

而她可以做的似乎止於文宣。她不滿意：「做文宣嘅意義，只係推廣俾唔知道件事嘅人知道。問題係，當你知道呢件事之後你就要有action。雖然我已經知道呢件事，但我自己好似無乜action。我做到最淺層最淺層嘅嘢，就係罷搭港鐵、罷食藍店、支持黃店呢啲，但對我嚟講係非常basic。」

「我唔係最淺層嘅，我2014年就落去。」

黃姑娘很記得，2014年在茶餐廳的電視直播見到警方9.28放催淚彈的畫面。然後有人佔領馬路，但黃姑娘不理解，直到媽媽Grace帶她到銅鑼灣，「我嗰陣話：吓嗰啲係咪壞人嚟㗎。我嗰時仲係咁諗，好驚嘅。」Grace向她解釋人們出來的意義是甚麼，黃姑娘回家後有做資料搜集，開始對政府失去信任，形容自己當時感到失望、受衝擊，亦認清自己的政治立場，「呢啲都令到我覺得，一九年嘅時候，一定要出嚟。」

<figure>
<img src="https://web.archive.org/web/20200726123137im_/https://www.hkcnews.com/news_新聞/hk-discuss/2017/09/催淚彈-雨傘運動-佔中-20170926224928_12b0_large.jpg" alt="">
<figcaption>2014年9月28日的催淚彈打落在夏愨道，原來已是近6年前的事。美聯社圖片</figcaption>
</figure>

媽媽Grace透露，自從武漢肺炎疫情爆發，學校停課，黃姑娘就開始「多嘢諗」。Grace說：「佢以前好少喊，社會運動裡面都無乜點喊，可能谷得太埋，所以佢呢排就成日都喊，即係好似喊番過去一年、半年發生嘅事。佢喊咗舒服啲，社工有講，如果喊到收唔到就要講俾佢哋聽，可能要轉介，咁佢係收到嘅，so far都ok。（日日都喊？）差唔多。」

Grace與黃姑娘有直接討論過，是否想落前線，Grace甚至跟女兒說了句：「你落去睇住人哋被人拉，你又幫唔到手，你嗰個感覺仲難受。」記者也直接問黃姑娘，覺得自己的能力是否足以行得咁前。

黃姑娘回應：「我知道我自己嘅能力一定唔足以去到咁前，始終我得12歲。我上年都係得11歲。感覺就係，有啲人普通出街可以被人無差別襲擊，好多人已經受害，我感覺就係好似每日父母好驚我發生咩事，而我被人強行軟禁咗喺屋企。我連出去幫人做啲好基本嘅急救、好小嘅事，好似都完全無能力去做。雖然我得11歲，但你明唔明，我有同學，都係11、 12歲出咗去，我自己留咗喺屋企。」

雖然對於父母不讓她落場而感到不滿，但黃姑娘覺得同媽媽的關係好了，「以前嘅關係真係感覺母女啲，而家感覺更加似朋友。」她說，以前很少傾偈，都是說今天做了甚麼、明天要做甚麼，「以前睇戲唔會傾偈，就專心睇，最多講吓有無嘢食，但係而家得意嘅係，你知啦直播有時無聲好悶，又唔係吓吓有嘢睇，中間好多時間就講吓點點點，share好多觀點。」

黃姑娘即將升讀中學。Grace說，到時女兒的自主度大好多，不知道也不敢想像之後會怎樣，尤其是國安法已經殺到。如果女兒要出去，她唯一可以關心的是裝備夠不夠、有沒有認識的前線朋友可以照應。但Grace坦言，有想像過萬一女兒被捕怎麼辦，而實際上也沒有甚麼可以做，不外乎找律師、去警署保釋。

黃姑娘直言：「上到中學第一件事，就係搞咗我學校嘅學生會先。聽講（學校）都藍藍哋嘅，起碼上年無出現過人鏈，呢個我覺得係最過份。」她讀的是中、小學一條龍學校。她又說，升中之後如果參與社會運動，預了被捕，「大家（同學）都預咗，一定唔會2019年之後完咗，中學嘅時候一定會有嘢發生，解放得就會出去幫手，出得去就預咗被人拉、預咗傷、預咗死。大家都已經可以想像到，上咗中學之後係會點樣，其實無得避。」

<figure>
<img src="https://web.archive.org/web/20200726123137im_/https://www.hkcnews.com/news_新聞/hk-discuss/2020/07/國安法-20200703165711_1d84_large.jpg" alt="">
<figcaption>首位因國安法而被帶上庭的男子，現正還柙候審。有線新聞截圖</figcaption>
</figure>

眼下是國安法來襲，法律生效後的一天，已經有10人被捕，至今1人還柙候審。現時舉起一支旗、叫一句口號，都有被捕風險，Grace 也不知道怎樣抗衡。但她覺得這樣高壓手法，反過來會激起人們思考香港獨立。

Grace 說，去年的反送中運動見盡了政府體制的崩壞，尤其是政府對警員濫暴視而不見，甚至包庇縱容。再加上議會失效，都是令港獨思潮出現的推力。「23條你（香港人）一定話唔得，我咪直情整個國安法，上面掉落嚟。你吓吓掉落嚟、列入（基本法）附件三。你壓死香港人，咁香港唔獨立有咩用啫？⋯⋯以前好多左膠、大中華膠，而家唔係喇，我已經見到好多左膠，尤其是呢個法案（國安法），好多左膠都開始諗：香港係咪要獨立先至可以免除咗大陸嘅陰影。」

Grace是土生土長的香港人，「好耐好耐之前，講緊九七回歸嘅時候，我有諗過香港可唔可以獨立。（唔係擁抱民主回歸？）梗係唔係！我已經有咁諗：都唔關事，兩邊（中國、英國）都無根嘅。1984年中英聯合聲明，十幾歲讀緊中學。我中學咪同而家啲中學生嘅心態一樣。」但當年的她很快就打消念頭，因為覺得香港甚麼資源都無，要靠中國大陸。1989年六四天安門屠城，Grace非常憤怒，但妄想鄧小平死後可以成功平反。

1997年7月1日，「哦，主權移交啫。」Grace憶述當日的心情。

廿幾歲的記者遂問她，那時候相信共產黨會讓香港有民主普選？Grace說：「因為佢話所有嘢都唔變，呃你嘅咁無得講。」2003年董建華時代，政府推23條遭民意反彈，董建華後來「腳痛下台」，Grace覺得：「其實唔係真係咁無偈傾喎，大陸其實都幾可以溝通到。」

現在回想，她覺得自己又被騙了一次，而且她認為零三年的成功經驗，也促成了一四年的雨傘運動。甚至乎，運動落幕後大家投入區議會選舉、立法會選舉，因為覺得議會仍然有用。直到2016年DQ、建制派夠人改《議事規則》，「議會無用論」浮面。

就是這樣一步步走來，2019年推《逃犯條例》修訂企圖「送中」、2020年推國安法光明正大「送中」，讓香港人對一國兩制的幻想破滅。

<figure>
<img src="https://web.archive.org/web/20200726123137im_/https://www.hkcnews.com/news_新聞/hk-discuss/2019/03/九七回歸-1997-回歸-20190304114900_2841_large.jpg" alt="">
<figcaption>1997年7月1日，「哦，主權移交啫。」Grace憶述當日的心情。美聯社圖片</figcaption>
</figure>

要離開香港嗎？Grace說自己有美國綠卡，但老公不願意離開，她亦沒有很強的移民意欲。她又提到，岑敖暉棄美國護照參選立法會，「而家你話走呀？會唔會好似好無義氣。」

Grace說，將來女兒要選擇過怎樣的生活，都由她自己決定，但相信香港的情況一定是越來越差。如果女兒要留在香港，甚至坐政治監，Grace說：「都無辦法」。「我諗我唔係第一個香港人係咁。佢話佢寧可坐監，佢話香港越嚟越差，飯都隨時無得食，不如我入去坐監有監躉飯食。係咪好悲，我唔知，我唔識講。」

問Grace為何女兒好似對香港有份責任、可就是「有根」的一代香港人？「算唔算，我唔知，仲細，我問唔到咁深嘅問題。不過我覺得，唔係責任咁簡單，係佢會覺得無未來，所以佢一定要，幫自己搵未來。」

那麼，黃姑娘未來要留在香港嗎？黃姑娘沒猶豫：「留喺香港，一定要留喺香港。可能呢場戰爭唔單止係我（要打）。一四年嘅時候，個個都話唔想見到我出去，但係，一九年嘅時候發生呢啲嘢，已經係我需要去stand up，但我亦都唔覺得只係我呢一代要去stand up，未來發生嘅嘢，一定唔會只係00後去做，一定係涉及到10後、20後，可能過多三十幾四十年，都要繼續做嘅嘢。更加唔可以走，如果走咗嘅話，最後一道防線都無。」

理想中的12歲，黃姑娘說沒有想過，她只道：「生活得喺香港呢個地方，就無可能過一個『正常』嘅童年，因為對我嚟講，一個正常嘅童年，已經變咗係抗爭。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200726123137/https://www.hkcnews.com/aboutus/#subscribe)
