---
title: "【七一街頭】七旬婆婆為手足撐傘：行街都唔得呀，而家唔出等幾時"
date: "2020-07-02"
author: "實習記者胡尚佑"
category: "眾聞"
tags:
  - "銀髮族"
  - "港版國安法"
  - "2020七一遊行"
url: "https://web.archive.org/web/20210918124948/https://www.hkcnews.com/article/31540/2020%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31540/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/31540/2020%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31540/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【七一街頭】七旬婆婆為手足撐傘：行街都唔得呀，而家唔出等幾時

每年七一遊行是香港人表達訴求的日子，香港回歸23年，舉辦過多年的七一遊行今年被禁，加上國安法的來臨，或許代表一個時代的終結，不少人慨嘆香港正式由一國兩制變成一國一制。儘管如此，昨日願意走上街頭的人接踵比肩，抗爭的心未被嚇怕，除了過去一年爭取的五大訴求，口號也多了「反抗國安惡法」。與以往七一遊行最大分別，是行街沒有路線與終點，人群卻遍佈銅鑼灣各條大街小巷，除了年輕人、中年人，還有白髮蒼蒼佔少數的她們。

<figure>
<img src="https://web.archive.org/web/20210918124948im_/https://www.hkcnews.com/news_新聞/hk-discuss/2020/07/2020七一遊行-20200702002405_b5c5_large.jpg" alt="">
<figcaption>昨天上街的人，有「反抗國安惡法」訴求。胡尚佑攝</figcaption>
</figure>

網上號召昨午2時由銅鑼灣東角道出發，大批防暴警察中午已在附近一帶戒備並設封鎖線，不時開咪警告在場人士正參與一場未經批准的集結。

「使唔使咁惡呀，出街都唔得啦？而家真係冇自由，出街都唔得？」出自一口不太純正的廣東話女聲，堅定的語氣在東角道旁叫罵。

<figure>
<img src="https://web.archive.org/web/20210918124948im_/https://www.hkcnews.com/news_新聞/hk-discuss/2020/07/2020七一遊行-銀髮族-20200702000514_149c_large.jpg" alt="">
<figcaption>人生第二次七一上街的王婆婆。胡尚佑攝</figcaption>
</figure>

<figure>
<img src="https://web.archive.org/web/20210918124948im_/https://www.hkcnews.com/news_新聞/hk-discuss/2020/07/銀髮族-2020七一遊行-20200702000438_2c9c_large.jpg" alt="">
<figcaption>70歲的王婆婆與姊姊帶同雨傘，準備遞給有需要的手足。胡尚佑攝</figcaption>
</figure>

烈日當空，帶著太陽帽的王婆婆滿頭大汗，與跟她同樣70歲多數的姊姊，每人手持一把黑色長傘，站在東角道對出商店外。警方舉起非法集結藍旗，她們沒有離開；舉起新增的國安法紫旗，她們也沒有離開，默默站在店鋪外，每當看到警察搜查在場人士或推前防線，她們都會在旁叫罵。

去年6月9日，王婆婆人生首次走上街頭，用行動對政權表達不滿。過去多年的七一遊行，王婆婆都未曾參與。

選擇走出來，全因「送中」二字觸動她的神經。這兩個字令她由一個從不問政事的人，變成一個大小遊行都會參與的長者：「淨係識得送中就要出嚟反對。講送中我就唔鍾意，唔鍾意俾大陸控制，以前香港好到不得了......」過去反國教，23條立法都曾觸動過不少港人，但王婆婆未有理會：「之前顧住做嘢打工，又唔識呢啲嘢，讀書少都唔識呢啲，連繁體字都唔識，英文又唔識。」

為何「送中」二字會特別激起王婆婆上街的決心？王婆婆說，她年少時在福建生活，80年代嫁來香港，開始體驗香港的生活，「嗰時嚟香港，感動到喊，開心到喊。香港鍾意點都得，唔犯法就得。」來港生活已36年的她，一直都很開心：「香港不知幾好，我哋好鍾意香港呢個地方，香港有工打、有錢賺，有飯食、有自由，唔使講嘢驚後面有人篤背脊。」

憶述來港前的生活，她特別激動、特別感慨：「以前喺大陸耕田，又冇自由、又冇錢、又冇得食，唔可以講政府一句壞話......」當年在內地發生的一件事令她印象特別深刻：「嗰時有個讀書好叻嘅鄉親，喺南京大學讀書，就係因為曾經同蔣介石合照，不斷畀共產黨批鬥。」王婆婆坦言，家人當年亦曾被批鬥，痛心疾首。

古稀之年、曾經患過血癌的王婆婆不忍心香港的自由被剝削，在國安法下仍走出來：「保護年輕人，保護自己子孫。我真係好心痛，好似打喺我身上咁。有時間我就會出嚟，幾十歲人我都唔驚啦，出嚟行街都唔得？啲學生反而就要小心。我出嚟唔想個心唔舒服，出嚟鬧幾句都好啊。」

王婆婆與姊姊各人手持長傘，並非用作遮擋太陽，口中說著腳痛但亦非用作手杖，而是待有需要時遞給口中的手足，「呢一年都買過幾十把遮比啲年輕人啦......」住在將軍澳的王婆婆，過去一年不論是元朗、荃灣甚至機場的反修例活動都有參與，「機場咁遠我都會去，嗰時去到冇車坐入機場，諗住行路入去嘅時候，有啲後生仔仲車我哋入去......」王婆婆亦寧願「自己唔飲茶慳多啲錢」，都想捐錢給不同的機構撐手足。

王婆婆眼中一直美好的香港，因「送中」政治覺醒走出來。國安法下，她沒有恐懼，「香港人出嚟行街都唔得？你仲唔出嚟，而家唔出嚟等到幾時？」

<figure>
<img src="https://web.archive.org/web/20210918124948im_/https://www.hkcnews.com/news_新聞/hk-discuss/2020/07/2020七一遊行-銀髮族-20200702000415_7cff_large.jpg" alt="">
<figcaption>退休前是大學教授的關婆婆，獨自走上銅鑼灣街頭寫字句撐手足。胡尚佑攝</figcaption>
</figure>

警方在銅鑼灣多處設置封鎖線，關婆婆默默地在謝斐道的一條內街，從市民設立的「和你寫」街站外，拿起一塊紙皮一張白紙，一字一句寫上對她對手足的心聲，「而家可以寫啲嘢俾手足，都覺得好開心。」

關婆婆還有2個月踏入70歲，昨天她帶著太陽帽一個人走上街頭。退休前，她是一間大學的數學教授。眼前是國安法，關婆婆害怕，但仍然選擇走出來。

「因為如果過咗國安法，我哋都唔出聲嘅話，就真係話俾佢哋聽我哋個個人都驚。雖然我都好驚，但驚都要走出嚟，因為香港唔可以就咁樣冇咗。」關婆婆語氣溫柔、態度堅定地說。

「英國人管治嘅時候有遊行自由，有表達自由，唔使煩。」九七回歸，英國將香港交還中國，當年不少港人都擔心中國管治，出現港人大量移民海外的浪潮。關婆婆坦言，雖然自小已經接受不了內地的統治：「文化大革命時我19歲，睇到報紙新聞，見到啲浮屍，好得人驚......」但當年的關婆婆因為沒有條件移民，就選擇繼續留在香港：「無條件就留喺香港，繼續喺度抗爭。」

回歸後，關婆婆一度相信，香港仍是一個有表達自由的香港，以往的七一她都會參與遊行，「以前七一都有遊行，但都係好和平，點解今日唔得呢？係咪因為過咗國安法，令到我哋冇咗呢方面嘅權利？」

「銅鑼灣書店事件已經嚇死人，佢哋回鄉卡喺自己屋企，但就畀人帶咗返大陸......我希望五十年不變，而家唔係囉，變得好緊要，而家行又唔得，警方出水炮車、出催淚彈，捉我哋後生嗰啲去坐監，好擔心佢哋，咁後生幾無辜。」

她雖然一直有上街表達意見，但未有過於激烈，「嗰時社會都好多唔公義嘅事，反國教、反23條，後生嗰陣時唔知道咁恐怖，但起碼可以出嚟遊行，就算啦......起碼可以表達意見，有啲佢（政府）聽有時佢（政府）唔聽，但而家連表達都唔可以。而家打壓太犀利，後生唔放棄，就變成攬炒。香港未來？想像唔到，最多攬住一齊死。」

曾是大學教授的她，理應退休後生活可無憂，但她都願意走上街頭：「我都想退休享福，但你睇吓而家，打我哋同埋拉我哋後生，好多人俾佢哋殺死、被自殺，咁多屍體跌落嚟都話冇可疑？」街頭抗爭累嗎？「腳骨會好痛，但支持後生仔，企下都冇所謂啦。」

面對國安法，分裂國家罪、顛覆國家政權罪等最高可處終身監禁。關婆婆慨嘆：「我都咁老啦，捉我就捉我啦，後生嗰啲就慘，我都係出嚟企喺條街啫。」

面對香港未知的未來，關婆婆尚存一絲信心：「政府有大權、警察有武力，但我哋有人心，有追求自由嘅心，我哋終於都會贏！如果我哋唔出聲，香港就會變咗做死寂嘅城市，但我哋繼續發聲，就有機會除口罩，煲底相見！」

訪問時關婆婆說話溫文有禮，但訪問後高喊「香港獨立，唯一出路」的關婆婆，鏗鏘有力。

經過動盪的一年，仍懷雄心壯志的長者，一息尚存，抗爭到底。

<figure>
<img src="https://web.archive.org/web/20210918124948im_/https://www.hkcnews.com/news_新聞/hk-discuss/2020/07/2020七一遊行-20200702002418_1bd9_large.jpg" alt="">
<figcaption>有人在銅鑼灣街頭的馬路，寫上「一息尚存，抗爭到底」。胡尚佑攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210918124948/https://www.hkcnews.com/aboutus/#subscribe)
