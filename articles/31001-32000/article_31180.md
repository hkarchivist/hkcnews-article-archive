---
title: "英華仔感謝校長鄭鈞傑：他曾到警署探望被捕同學，從來唔打壓、唔係一言堂"
date: "2020-06-20"
last_updated: "2020-06-20 03:11:58"
author: "實習記者胡尚佑"
category: "眾聞"
tags:
  - "英華書院"
  - "鄭鈞傑"
  - "校長"
url: "https://web.archive.org/web/20211025170723/https://www.hkcnews.com/article/31180/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31192/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/31180/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31192/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 英華仔感謝校長鄭鈞傑：他曾到警署探望被捕同學，從來唔打壓、唔係一言堂

數十名英華書院學生，本周一小息在操場唱政治歌喊港獨口號，悼念梁凌杰逝世一周年，教育局其後要求學校嚴肅跟進。事隔幾天，英華書院校長鄭鈞傑昨日向家長及學生發信，指因個人理由已向校方請辭，請辭原因與學生校內政治行為無關，任期至2021年8月31日。事件背後有否牽涉政治壓力，外人無從得知，但有英華學生認為，校長離開或是受到打壓。

有201年歷史的九龍區著名男校英華書院，名人輩出，包括：許冠傑、梁錦松、胡國興、蘇慶和、吳錫輝、王宗堯等。校長鄭鈞傑也是舊生，1988年中五畢業，中文大學理學士畢業後就讀一年教育文憑，之後回到母校工作至今27年。

<figure>
<img src="https://web.archive.org/web/20211025170723im_/https://www.hkcnews.com/news_新聞/hk-discuss/2020/06/英華書院-20200619234553_2188_large.jpg" alt="">
<figcaption>兩名英華書院中五生、「英華本土」成員Morty（化名）和Rick（化名）向校長道出心底話。胡尚佑攝</figcaption>
</figure>

校長鄭鈞傑明年離任，兩名就讀中五的「英華本土」成員Morty（化名）和Rick（化名）接受眾新聞訪問，先向校長道出心底話。   
   
 在紛亂的社會下，Morty希望校長離任後，可以有一個平安和自由的人生：「希望佢平安，唔知你有冇見過藍絲嗰張文宣，校長個全名同個樣都畀人登咗係『黃校榜』第一位。喺呢個咁荒誕嘅時代，唔知道佢人身安全或者未來自由，會唔會逐步有危險。我純粹企喺一個學生角度出發，我好想佢平安過到自己想過嘅生活。喺而家嘅香港，佢曾經作為一個出過名、畀梁振英點過名嘅人，平平凡凡過自己嘅人生，都唔係一件容易嘅事。相信佢都係想同屋企人共聚天倫，過埋自己下半世。但要知道而家呢樣嘢喺香港唔係簡單，唔係咁容易。」   
   
 Rick說，在這個年代，做一個有骨氣正常的校長都很辛苦：「辛苦佢，真係好多謝佢，呢一年好多事務都要佢親自處理，佢會特登出去照顧同學，同我哋去傾，同埋關心我哋。呢啲事都睇得出佢好用心去關懷我哋，好多謝佢咁耐以來為呢間學校服務。佢做老師加校長，喺呢間學校服務咗27年，真係鞠躬盡瘁。」Rick昨天離開學校前，特意親身向校長說了一聲「多謝」。

對於校長離開背後有否涉及政治壓力，兩人持不同意見。Rick認為：「政治打壓屢見不鮮，唔會話唔相信校長說法，但自己就好懷疑，如果話因為受到打壓而落台，自己都唔會話surprise。因為我哋由上年9月開始已經有好多行動，呢啲行動喺中學迴響嚟講都算幾大，又上咗報紙。會唔會嗰陣時已經有人俾過壓力校長要佢落台，令到佢有呢個決定？希望佢係真係因為自己原因，如果唔係呢個原因，自己都唔會好驚訝，所以唔係咁堅信。」

Morty就相信校長說法：「佢今朝已經好詳細講咗，好早之前屋企人已經舉家話要去加拿大住，佢加拿大屋企人年事已高，自己亦都知道佢4年前有心臟問題，做過通波仔手術，身體唔好。加上佢做老師加埋校長差唔多27年，覺得係時候將自己人生交畀家庭，我覺得真係時間咁啱撞正615（悼念梁凌杰事件）。」

**英華書院去年200周年校慶，許冠傑作了一首主題曲 《天地人》送給母校。校長鄭鈞傑有在片段出現：**


{{< video src="https://web.archive.org/web/20211025170723if_/https://www.facebook.com/plugins/video.php?href=https%3A%2F%2Fwww.facebook.com%2Fsamhuimusic%2Fvideos%2F567745496998143%2F&show_text=0&width=560" >}}


兩人作為「英華本土」成員，過去一年在學校舉辦過不同的活動，有罷課、亦有小息叫口號等。二人坦言，校方從來不會用打壓方式處理：「大部份行動校方都唔會唔做嘢，有時候我哋嗌口號或者唱歌，佢哋都會有啲勸阻或者勸退嘅行動。但佢哋更加明白，佢哋除咗有責任勸阻我哋之外，如果要強硬進行某啲嘢阻止我哋，佢哋都阻止唔到。政治中立呢一方面，作為教育機構，佢哋有盡到佢哋責任，同時佢哋亦都有顧及我哋嘅訴求同意願。」

**他們眼中的英華書院，一直以學生為本：「好多學校校長唔會問咁多，直接記大過，去打壓學生。但我哋學校校長會以學生為本，會嘗試理解我哋點諗，然之後會畀相應建議同埋諗法我哋，點樣去表達自己訴求同時又能夠合法、符合效益、保障自己人身安全，因為佢擔心我哋學生嘅人身安全。」**   
   
 **Rick說：「記得佢有講過，好想我哋關注組嘅人全部都讀到大學，覺得我哋要好好裝備好自己，第時貢獻好社會，佢話我哋既然有改變社會嘅決心，就好想我哋讀到大學，到時就可以用知識改變呢個社會。」**

但Rick感到唏噓，在現今畸形社會下，有人或會對校長這番說話驚訝：「有人會期望個校長覺得自己學生唔應該讀大學，即係覺得暴徒唔好讀大學，唔好讀大學搞亂香港，仲讀呢啲曱甴大學搞亂香港。呢啲想法，就係喺畸形社會底下衍生出嚟。正常有咩學校校長唔愛自己學生、唔係想自己每個學生都有大學讀、作育英才，之後培訓學生作為社會上嘅賢達。但反而啲人會覺得驚訝，反映緊社會真係好有問題。」

<figure>
<img src="https://web.archive.org/web/20211025170723im_/https://www.hkcnews.com/news_新聞/hk-discuss/2020/06/鄭鈞傑-英華書院-20200620003749_2b67_large.jpg" alt="">
<figcaption>校長鄭鈞傑畢業於英華書院，大學畢業後回到母校教書至今。英華書院創校200年校慶FB圖片</figcaption>
</figure>

**回想過去校長點點滴滴，Rick形容校長一直以來十分親和：「佢會同學生打成一片，有陣時小息會見到佢喺樓下同我哋傾偈，停課之前嘅lunch time佢都會特登去飯堂食飯，會同學生傾偈。又例如我哋學校之前有啲外地交流團，佢都會隨團，同啲學生影相同埋玩，同我哋打成一片。唔係嗰啲一言堂嘅校長。」**

但其實在去年年尾，他們與校方的關係曾一度變僵，Rick直言：「去年10月左右，有部份同學喺校園反修例活動中帶咗頭盔或者豬嘴，學校試過沒收我哋啲裝備，或者喺活動入面唔畀我哋拍攝。」 他形容，當時實際情況是：「嗰一日有同學拍攝活動情況，當時有老師拖佢埋一邊， 叫佢delete條片，同佢講以後唔好再拍攝校園抗爭嘅片段。」

兩人當時均認為校方做法不合理：「所以你話，呢間學校係咪唔理我哋，咩都畀我哋做？又唔係咁嘅，始終都會做一啲我哋認為係唔啱嘅行為，面對着佢哋做呢啲行為，我哋有自己反應，有包圍教員室，逼學校妥協。」   
   
 當時關注組發起包圍教員室行動，最後校方願意參與由關注組舉辦的公開對談會，最後校方有承諾學生，可以自行判斷因健康理由佩戴任何款式和質料的純色口罩，校方亦批准。關注組事先申請的學生攝影師，使用正式攝影機進行攝錄，並可將拍攝公開。

Rick認為，這件事正正反映校方比起一般其他學校，的確會聆聽學生意見及回應。他們都感謝校方彈性處理，在原有校規上就社會變化作特別安排。   
   
 **訪問中，Rick提到整年反修例運動中，學校有近20名學生被捕。此時Morty打斷他的話，提到校長曾以行動方式親自關心學生：「嗰時校長好擔心啲學生， 有同學被捕，佢會特登去警署，有幾晚佢仲好似通宵走幾間警署，照顧唔同同學。」**   
   
 Rick說，社會上有聲音怪責校長：「而家大家會覺得點解有人出去示威畀人拉，個校長會去睇佢咁奇怪。呢種氣氛好明顯好畸形。啲人會話有冇搞錯呀，呢個校長仲會去保釋曱甴。」Rick慨嘆道。

本周一的校內悼念活動之後，前特首梁振英在facebook貼文促學校徹查、嚴懲、開除帶頭學生的學籍。Rick說：「胡說八道！我哋英華嘅嘢邊度由得佢一個外人去干預。你咪開除晒佢哋囉，開除得一個，開除唔到第二個，我哋之前有成300個人罷課，你都係想香港冇咗一代年輕人啫。」

早前教育局向全港中小學發信，要求校方不應讓學生和老師參加罷課或校內政治活動。Rick認為，教育局做法只是想粉飾太平：「唔係你叫我哋唱國歌我哋就會愛中國；唔係你唔畀我哋嗌口號，我哋就會停止做我哋想做嘅嘢。無論係香港獨立又好，反抗暴政又好，呢啲種子一早埋咗喺我哋呢一代心入面，唔係一句唔做得，就咩都唔做。」   
   
 Morty認為，教育局的做法只會引來更加強烈的反抗：「教育局的指令係更強硬嘅打壓，官逼民反。作用力度有幾大，反對的力量就會幾大，唔將政治帶入校園，係好多個月提出的說法，呢次係直接將一個言論變成指令，喺中學執行。呢個強烈嘅打壓只會令到我哋有更加強烈嘅反抗。」   
   
 校長明年離任，二人下年畢業，Rick擔心屆時學校的風氣或會有所改變：「係有擔心嘅，擔心我哋啲師弟表達自由會唔會進一步收窄。」Rick認為，這個會是可遇見的未來。

<figure>
<img src="https://web.archive.org/web/20211025170723im_/https://www.hkcnews.com/news_新聞/hk-discuss/2020/06/英華書院-20200619234538_1183_large.jpg" alt="">
<figcaption>面對未知的未來， Rick希望未來英華校長，可以秉持一貫傳統。胡尚佑攝</figcaption>
</figure>

面對未知的未來， Rick希望未來英華的校長可以秉持一貫傳統：「撇除校長更替，根本我哋每一分每一秒表達嘅自由，都係慢慢收窄，加上如果換咗一個高壓式統治，唔理學生意見，一下就要判學生死刑嘅校長，好自然地英華可以喺校園有自己思考嘅機會都會越來越少。我好希望校董會，會搵一個適合英華，秉持一貫傳統嘅校長，頂替佢呢個位，因為做我哋校長唔容易。」

為何做英華校長不容易？Rick堅定地說：「因為我哋學生有反抗意志，有自由意志！」

英華書院去年200周年校慶，許冠傑作了一首主題曲 《天地人》送給母校，其中一句歌詞是：「就算看不清我一生，亦要對得起我天地人！」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211025170723/https://www.hkcnews.com/aboutus/#subscribe)
