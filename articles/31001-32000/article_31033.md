---
title: "【悼念梁凌杰】青年緊擁黃衣男落淚：好想同佢講，我哋一定會贏"
date: "2020-06-16"
last_updated: "2020-06-16 03:16:07"
author: "實習記者胡尚佑"
category: "眾聞"
tags:
  - "悼念"
  - "梁凌杰"
  - "太古廣場"
url: "https://web.archive.org/web/20220121142431/https://hkcnews.com/article/31033/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31042/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/31033/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31042/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【悼念梁凌杰】青年緊擁黃衣男落淚：好想同佢講，我哋一定會贏

去年6月15日下午4時半，他獨自一人穿上寫有「黑警冷血，林鄭殺港」8個大字的黃色雨衣，站在金鐘太古廣場外牆的臨時工作台，身旁掛上寫有「全面撤回送中，我們不是暴動，釋放學生傷者，林鄭下台，Help Hong Kong」的標語。晚上約9時，他就在安全氣墊旁墜下。當時大家只知道他姓梁，35歲。翌日的616大遊行，大批穿黑衣的市民手持白花，在現場獻花，留紙條悼念這位「義士」。一年過去，群眾沒有忘記，穿上黑衣、手持白花。大家今天都記得，他叫梁凌杰。

昨未到6時已有不少人到太古廣場外悼念。有一位穿上黃雨衣、帶上V 煞面具，手持寫有「永垂不朽」紙牌的男子，在梁凌杰的悼念壇前，由4時許一直默默地站至晚上。

相關文章： [【專訪】港人每月悼念梁凌杰　梁父：提醒我哋不孤單，有時不自覺將年輕人當自己仔](https://web.archive.org/web/20220121142431/https://www.hkcnews.com/article/30995/%E6%A2%81%E5%87%8C%E6%9D%B0-%E5%A2%AE%E6%A8%93-%E6%AD%BB%E5%9B%A0%E8%AA%BF%E6%9F%A5-31021/%E3%80%90%E5%B0%88%E8%A8%AA%E3%80%91%E6%B8%AF%E4%BA%BA%E6%AF%8F%E6%9C%88%E6%82%BC%E5%BF%B5%E6%A2%81%E5%87%8C%E6%9D%B0-%E6%A2%81%E7%88%B6%EF%BC%9A%E6%8F%90%E9%86%92%E6%88%91%E5%93%8B%E4%B8%8D%E5%AD%A4%E5%96%AE%EF%BC%8C%E6%9C%89%E6%99%82%E4%B8%8D%E8%87%AA%E8%A6%BA%E5%B0%87%E5%B9%B4%E8%BC%95%E4%BA%BA%E7%95%B6%E8%87%AA%E5%B7%B1%E4%BB%94)

<figure>
<img src="https://web.archive.org/web/20220121142431im_/https://hkcnews.com/news_新聞/hk-discuss/2020/06/太古廣場企跳-梁凌杰-20200616020150_1123_large.jpg" alt="">
<figcaption>穿上黃色雨衣、帶上V 煞面具，手持寫上「永垂不朽」紙牌的男子，悼念梁凌杰。 胡尚佑攝</figcaption>
</figure>

<figure>
<img src="https://web.archive.org/web/20220121142431im_/https://hkcnews.com/news_新聞/hk-discuss/2020/06/梁凌杰-太古廣場企跳-20200616020005_1dad_large.jpg" alt="">
<figcaption>男子由下午開始一直默默地站在梁凌杰的祭壇旁直至晚上。胡尚佑攝影</figcaption>
</figure>

<figure>
<img src="https://web.archive.org/web/20220121142431im_/https://hkcnews.com/news_新聞/hk-discuss/2020/06/太古廣場企跳-梁凌杰-20200616020128_106d_large.jpg" alt="">
<figcaption>青年山並上前緊緊擁抱黃衣男，場面感人。 胡尚佑攝</figcaption>
</figure>

前來悼念的市民放下白花，鞠躬或默哀後便離開。但有一位名叫山並的青年，放下鮮花後，上前緊緊擁抱穿黃雨衣的男子。兩人激動相擁，場面十分感人。   
   
 「其實我唔識佢，嗰刻嘅自己好攰，只係覺得大家都需要一個擁抱。攬住佢，就諗起如果嗰個係梁先生係點呢？佢會同我講啲咩呢……」山並眼泛淚光地說。   
   
 「好多嘢想同佢講，但都無機會了......好想同佢講，我哋一定會贏。」山並不斷用紙巾拭擦眼淚，眼淚還是不停流下來。   
   
 兩人雖素未謀面，但山並卻忍不住在眾多鏡頭和人們圍觀下落淚：「我覺得每一個人嘅生命都好寶貴，特別當佢同我係同路人嘅時候，啲感情就會擁晒上嚟。」

去年今日，山並在家中看著手機直播，得悉梁凌杰墜下時感到驚訝：「應該喺香港歷史上，第一個企喺雞蛋而死嘅人，無諗過專制政權令到人死亡。」

相信不少人曾經為這場運動落淚，山並說：「未試過因為呢一場運動而喊，只係試過痛到喊，雖然每一日情緒都好壓抑，特別係上年年尾特別大壓力，特別係721元朗襲擊事件，但都未試過喊......」

山並住在元朗，當時721襲擊事件他正在家中看直播：「嗰一刻成個人不知所措，當時諗緊搭唔搭的士出去，但自己住喺元朗好偏遠嘅地方，出去嘅話淨係搭的士都要15分鐘。」最後山並沒有出去，這件事令他未能釋懷，在他眼中的元朗是城市和鄉郊的混合，沒想到這件事會發生在元朗。   
   
 反修例運動經歷風風雨雨的一年，有人說大家心態變淡了，山並卻不覺得：「呢場運動唔係淡咗，好多堅守嘅人依然堅守緊，只係有啲人開始驚有啲人開始退後，淡咗從來都係好自我，自己冇去到就淡咗，自己去就會覺得仲有團火。呢場運動冇得完，冇得移民，對呢度好有感情，我都試過喺外地讀書一年，冇嘢可以取替香港。」

#### 抗爭一日未完，山並一日都不會放棄，他期待香港人成功的一天：「歷史中嘅革命，從來都唔係一至兩年就成功發生，雖然心知可能到我個仔、我個孫嘅時代先有機會見證到呢一刻。如果大家仲想贏嘅話，呢一刻就唔好放棄。如果我唔衝嘅話我個仔就要幫我衝，無人想自己仔女去衝，我哋就要為咗自己後代去衝。」說出這句話的，是讀大學一年級的山並......

<figure>
<img src="https://web.archive.org/web/20220121142431im_/https://hkcnews.com/news_新聞/hk-discuss/2020/06/太古廣場企跳-梁凌杰-20200616020234_198b_large.jpg" alt="">
<figcaption>太古廣場外，悼念梁凌杰的祭壇。胡尚佑攝</figcaption>
</figure>

<figure>
<img src="https://web.archive.org/web/20220121142431im_/https://hkcnews.com/news_新聞/hk-discuss/2020/06/太古廣場企跳-梁凌杰-20200616020216_2862_large.jpg" alt="">
<figcaption>放學後，A同學和朋友從沙田來到金鐘太古廣場悼念梁凌杰。 胡尚佑攝</figcaption>
</figure>

太陽下山，前來悼念的市民有增無減。兩張稚嫩的面孔，校裙外面穿上一件黑衣，心口掛了一條白絲帶。放學後，A同學和朋友特意從沙田來到金鐘太古廣場，她們都帶同白花來悼念梁凌杰。放下白花，二人並未即時離開，一直在梁凌杰的祭壇前駐足。

「如果我係當事人，我都會願意犧牲自己，令更多香港人覺醒。如果可以救到香港，我自己都會犧牲。」這句話來自這位只有中四的A同學。   
   
 她們放學後長途跋涉過來，悼念一位素未謀面的人，只因不敢忘記：「唔想香港人唔記得咗佢，第一個為香港人犧牲嘅烈士。」

兩人異口同聲地說：「呢件事的確令香港人變得團結。」記得去年看到梁凌杰從高處墮下的新聞，兩人心情十分沉重，「無諗過有人會為咗香港人而犧牲自己性命，他選擇用呢種方式，想更多人關注呢件事，令政府更關注呢個問題，他這樣就犧牲了......」

A同學說，自己在運動初期都未有走上街頭，除了是對政治方面未太深入了解，更是家人的大力反對。看到運動愈演愈烈，令她開始覺得要走出來：「唔想香港變咗好似大陸咁樣，無晒人權無晒自由，香港唔應該係咁！我想像中嘅香港係有法治同人權。」

A同學有感這段時間很辛苦，卻是值得的：「香港變成咁樣，有好亦都有壞，壞嗰方面係警暴同埋政治打壓問題愈嚟愈嚴重，好嘅地方就係香港人變得更加團結，起碼我而家知道香港真正面對緊啲咩問題，而唔係好似港豬咁樣蒙蔽自己雙眼。」

<figure>
<img src="https://web.archive.org/web/20220121142431im_/https://hkcnews.com/news_新聞/hk-discuss/2020/06/梁凌杰-太古廣場企跳-20200616020037_2e05_large.jpg" alt="">
<figcaption>近70歲的陳女士，放工後趕到太古廣場，等了近兩小時才能向梁凌杰祭壇獻花。 胡尚佑攝</figcaption>
</figure>

入夜後，前來悼念的市民，人龍由太古廣場延伸至上山的路段。年近70歲的陳女士是中環白領族，頭上長滿不少白髮。儘管她放工後已立即趕到現場，但都要排近兩小時才能到達祭壇前獻花。

累嗎？這一年歷經風風雨雨的陳女士慨嘆：「呢一年乜都慣咗，落大雨又好，擔遮行又好，乜都試過，都慣咗㗎啦。」

陳女士帶同10個自製的白色繡球花到場，分給在場沒有白花的市民。她由6點半開始排隊，當時龍尾已經排到香港公園對上，經歷兩小時才由山上排到太古廣場外。「今日係好重要嘅日子，梁義士喚醒咗好多香港人，香港人一定要記住今日，仲要身體力行出嚟表態，話俾全世界人聽我哋真係要記住佢，我哋係care佢。佢用自己理念喚醒香港人，事隔一日後全港有200萬人出嚟遊行……」陳女士亦是其中一份子。

一年前的陳女士看著直播，當知道梁凌杰墮下的一刻，感到「閉翳」：「好擔心呢一樣嘢會傳染開去，我唔想啲後生仔犧牲，我唔想有人跳樓而死，驚有好多人會跟從......」之後的遊行一旦看到有年輕人站在比較高的位置，陳女士都會上前阻止。

訪問期間，有人在旁突然叫著「香港獨立」，陳女士毫不猶疑立即和應並大叫一句「唯一出路」。記者問她為何支持香港獨立，陳女士直言：「我哋俾人呃咗二十幾年，所謂嘅一國兩制......」

陳女士是土生土長香港人，但形容自己一直苟且偷生：「我覺得好對唔住呢班年輕人，真喺好感觸，之前一直享慣繁榮，如果早啲走出嚟，呢班年輕人，就唔使而家咁樣……」此時陳女士突然熱淚盈眶。

她說，後悔在1997年後沒有奮力反抗：「共產黨信唔過，當時只係為咗安定繁榮，但事實上樓價一直照升。」陳女士激動地說。她又慨嘆：「香港人真係好斯文，一直唔敢反抗，亦都唔會去搶掠，警察到而家一條毛都無甩過。」

一年過去，陳女士抗爭的心未有因年月洗禮而磨滅：「我哋要一直同政權鬥爭到底，大家嘅心就唔會淡，因為呢一年就已經好似埋咗種子喺大家心入面。」

這晚，許多人再以黑衣和白絲帶為記，為著素未謀面的他來到來太古廣場外，為他潸然淚下。他是梁凌杰。


{{< video src="https://web.archive.org/web/20220121142431if_/https://www.youtube.com/embed/Ceq3FbtAH5I" >}}



{{< video src="https://web.archive.org/web/20220121142431if_/https://www.youtube.com/embed/4jb8GTrGKKs" >}}



{{< video src="https://web.archive.org/web/20220121142431if_/https://www.youtube.com/embed/CUM4kJ9XqIA" >}}



{{< video src="https://web.archive.org/web/20220121142431if_/https://www.youtube.com/embed/8ebn7_z34Jo" >}}

