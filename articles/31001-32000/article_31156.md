---
title: "年初於警車、警署內被毆　大埔街坊阿華告警方索償　去年曾當面罵林鄭「柒婆」"
date: "2020-06-19"
author: "記者莊曉彤"
category: "眾聞"
tags:
  - "太子站"
  - "濫捕"
  - "民事索償"
url: "https://web.archive.org/web/20210712044417/https://www.hkcnews.com/article/31156/%E5%A4%AA%E5%AD%90%E7%AB%99-%E6%BF%AB%E6%8D%95-%E6%B0%91%E4%BA%8B%E7%B4%A2%E5%84%9F-31156/%E5%B9%B4%E5%88%9D%E6%96%BC%E8%AD%A6%E8%BB%8A%E3%80%81%E8%AD%A6%E7%BD%B2%E5%85%A7%E8%A2%AB%E6%AF%86-%E5%A4%A7%E5%9F%94%E8%A1%97%E5%9D%8A%E9%98%BF%E8%8F%AF%E5%91%8A%E8%AD%A6%E6%96%B9%E7%B4%A2%E5%84%9F-%E5%8E%BB%E5%B9%B4%E6%9B%BE%E7%95%B6%E9%9D%A2%E7%BD%B5%E6%9E%97%E9%84%AD%E3%80%8C%E6%9F%92%E5%A9%86%E3%80%8D"
original_url: "https://www.hkcnews.com/article/31156/%E5%A4%AA%E5%AD%90%E7%AB%99-%E6%BF%AB%E6%8D%95-%E6%B0%91%E4%BA%8B%E7%B4%A2%E5%84%9F-31156/%E5%B9%B4%E5%88%9D%E6%96%BC%E8%AD%A6%E8%BB%8A%E3%80%81%E8%AD%A6%E7%BD%B2%E5%85%A7%E8%A2%AB%E6%AF%86-%E5%A4%A7%E5%9F%94%E8%A1%97%E5%9D%8A%E9%98%BF%E8%8F%AF%E5%91%8A%E8%AD%A6%E6%96%B9%E7%B4%A2%E5%84%9F-%E5%8E%BB%E5%B9%B4%E6%9B%BE%E7%95%B6%E9%9D%A2%E7%BD%B5%E6%9E%97%E9%84%AD%E3%80%8C%E6%9F%92%E5%A9%86%E3%80%8D"
---

# 年初於警車、警署內被毆　大埔街坊阿華告警方索償　去年曾當面罵林鄭「柒婆」

自去年6月反修例運動開始，警方多次被指濫捕、過份使用武力，受害人不信任投訴警察課「自己人查自己人」，遂轉而尋求民事索償。年約40歲的阿華（化名）是其中一位索償人，他於本月初入稟民事索償，指警方今年1月31號晚非法拘捕、禁錮及襲擊他。

阿華憶述，當晚在旺角被防暴警截查，他要求對方出示委任證，雙方爭持不下。擾釀一輪後，他被警推往牆邊， 反手「落孖葉」帶上警車。他續稱，被警員在車上用強光電筒照，警員又一邊打他的頭部、一邊罵「X你老母，咁撚串」，維時約1分鐘。他左眼角有明顯傷痕、左額頭腫起、後腦亦都被打，他要求送院驗傷，卻被拖延了12小時。最終於2月2日保釋、2月26日「踢保」，至今未有被起訴。

原來阿華有點來頭，他就是去年七月在大埔那打素醫院怒罵林鄭的那位街坊。當時林鄭剛探望完受傷警察，在病房外見記者，阿華在鏡頭外開罵的這句話：「林鄭柒婆點解要置香港人於死地！」隨著各媒體的直播「出街」。他形容那次罵到林鄭是「天時地利人和」，在家換件衫就趕到醫院去開罵，時間剛剛好。

<figure>
<img src="https://web.archive.org/web/20210712044417im_/https://www.hkcnews.com/news_新聞/hk-discuss/2020/06/太子站-濫捕-20200617024001_2e71_large.jpg" alt="">
<figcaption>（左）1月31日晚上10時左右，阿華被捕；（右）2月1日凌晨3時，律師為阿華影低傷勢。受訪者提供</figcaption>
</figure>

阿華由細到大都住大埔， 訪問本來約在擺有回歸紀念塔的海濱公園，但雨越落越大，便改約在公園附近的屋邨。阿華披件藍色雨衣、腳踏黑色人字拖、踩著有點舊的單車來到。他的單車上管貼了幾張黃色「符」，近看才見到是反送中貼紙，寫有「保皇黨票債票償」，還有一張7.21相關的貼紙，寫著「POPO's 冇影時份」。

阿華中五畢業就出來打工，形容自己是個「基層打工仔」。他近幾年在廠房返工，每兩星期放3日假，自己揀日子。去年反修例運動開始，他都會安排好放假日子，參與一些大型遊行，如6.9、6.16、8.18，而他的「gear」通常只是一副泳鏡，那是他在2014年雨傘運動期間習得的知識。

今年1月31日晚上，他行經旺角道及彌敦道交界，被一隊防暴警截查：「（佢哋）截停我，跟住話身份證，我就要求佢先出示委任證。佢哋聽到之後就成班嘢發癲，即刻10鳩幾人全部圍鳩住我，鬧我咁樣。佢哋全部防暴、綠色、蒙撚住塊面、無冧把，得個藍色牌。我話委任證、委任證、委任證，其中一個就話：『如果你再唔合作，我就會告你阻差辦公。』成班都好兇惡嘅，其中一個防暴就話：『小心，天橋上面有人影住，小心啲。』即係諗住叫另外嗰啲唔好郁手，唔好打柒我。跟撚住，我都係堅持佢哋出示委任證，我先出示身份證。其中一個防暴喺對面，我要示範俾你睇先⋯⋯」

阿華站起身，模仿那個防暴警湊近、拿出委任證，但只展示背面說：「嗱而家我俾你睇，呢張係我個委任證。」而那警員後面有另一名警員舉著攝錄機拍攝。阿華坐下來繼續講：「幾撚古惑，佢就突登喺鏡頭前面講，就點都唔俾個正面我睇，呢啲叫做做戲。跟撚住，個黑警出示完委任證之後，5秒鐘，我基本上反應唔切，5秒鐘佢就即刻拉我，即係佢完全唔俾時間我出示身份證，佢根本有心拉我。跟住已經推我埋牆，反手咁樣上手扣。 」

3個防暴警員將他押上警車，他說被車上一名警員在用強光電筒照住自己，然後在警車內被打。說到這裡，阿華又再站起， 模仿著警員一邊罵「X你老母」、一邊揮拳：「X你老母，咁撚串，之前講撚咗我哋出示委任證就得架啦，你咁撚串。」 阿華稱，警員只打頭，左眼角、左額明顯受傷，但後腦傷勢不明顯，大約打了1分鐘。

<figure>
<img src="https://web.archive.org/web/20210712044417im_/https://www.hkcnews.com/news_新聞/hk-discuss/2020/06/警車-612一周年-20200617154918_13dd_large.jpg" alt="">
<figcaption>警車內部較暗，常被指是「警暴」黑點。上圖攝於今年6月12日，與本文案件無關。周滿鏗攝</figcaption>
</figure>

阿華續說，去到旺角警署，押送他的一名防暴警員帶他去接見室，讓他簽初步文件，阿華說先不簽。那警員就掌摑阿華，更拿出伸縮警棍，揮出警棍說：「我X你老母，我打撚死你都仲得呀喺度。」幸而最終未有揮棍打落在阿華身上。但警員之後突然問阿華要不要飲水，「吖我心諗咁撚好嘅，打撚完我問我使唔使飲水，我話要呀要呀，跟住佢俾杯水我，我飲落去，杯水鹹嘅，原來廁所水。後尾我睇番陳浩天講，之前都有類似遭遇。」

被拘留5個鐘後，2月1日凌晨3時，阿華獲安排見律師，律師要求送院驗傷，警員表示知道、會安排，結果等早上10時才去廣華醫院，距離被警員施襲已經12個鐘。在醫院期間，警員在他腰綁上鐵鏈。見醫生連同取藥，只花半小時，然後阿華就被送返警署在「臭格」繼續拘留。不知為何，旁邊的臭格有5、6人，但他就自己一個對住四幅牆。醫生給他開了些止痛藥，原定一日食三次，但每次阿華要求食藥，警員都在幾個鐘後才取來，結果被拘留47小時內只食過兩次藥，阿華說不食藥的時候會有痛感。

2月2日晚上8至9時，阿華的媽媽帶來5000元現金保釋離開，他被指涉嫌阻差辦公及拒捕。2月26日回警署報到，他說不續保，獲警方無條件釋放，「俾番5000蚊嚟，到而家都無搵過我。」

事後阿華有見精神科醫生，他向記者展示了醫生紙證明他出現創傷後遺症（PTSD）的癥狀。「我自從呢單嘢之後，成日諗起被黑警打嘅情境，又集中唔到精神做嘢、又發惡夢，同埋逢親喺旺角道同彌敦道交界、即係案發位置，我好懼怕經過嗰個位。同埋好害怕睇警暴畫面，譬如Facebook直播，啲黑警咪成日搜人、打人嗰啲畫面，我好懼怕睇嗰啲畫面。見到差佬會恐懼，驚佢又截停我，又搜我身、又打柒我。會突登行遠少少，或者離遠見到咪兜路行。」

阿華決定就人身及精神傷害等向警方索償，他肯定警方濫捕，因為他之前從新聞知道，市民要求警員出示委任證不構成阻差辦公。這是阿華第二次向警方申索。

<figure>
<img src="https://web.archive.org/web/20210712044417im_/https://www.hkcnews.com/news_新聞/hk-discuss/2020/06/太子站-濫捕-20200617024043_261c_large.jpg" alt="">
<figcaption>阿華披件藍色雨衣、腳踏黑色人字拖、踩著有點舊的單車來到。莊曉彤攝</figcaption>
</figure>

阿華第一次申索是2014年雨傘運動。他在旺角佔領區被警員打到流血及被捕，最後縫了幾針。那時他還不懂民事索償，「我（在佔領區）坐嘅檔口，旁邊係學聯，學聯啲人介紹我俾律師識。」不會怕麻煩嗎？俗語說生不入官門、死不入地獄，阿華卻說：「有錢收就唔會（覺得）煩啦，而且我個時俾黑警打到流鼻血，有電視影住，又有驗傷，證據足夠。」最終庭外和解，但他不願透露獲賠償金額。

今次被捕，他果斷提出民事索償，「好多人唔撚知呀其實，好多人覺得被差佬打完算鳩數啦，投訴警察課又係無鳩用嘅，X你老母有無差佬因為被市民投訴而被人革走，一個都無。」他在入稟狀指警方嚴重侵害他的人權、違反《基本法》、違反《香港人權法案條例》、違反憲制責任，並對他構成酷刑，所以向警方索懲罰性賠償及利息，但未有標明金額。

談到被捕帶給他的負擔，他總是輕輕帶過，父母是「藍絲」，家裡不談政治，要保釋的話媽媽還是會來的；公司又反而「黃絲」多，被捕了也沒甚麼。這次被捕正值放新年假，「但我公司啲人都知嘅，但佢哋大部分都係黃絲嚟嘅。好似無乜藍絲，雖然年紀比較大啲。」他續提到，那次罵林鄭上新聞，一樣搞到成間公司都知，「幾撚崇拜我，話我夠薑、X鳩佢呀，好撚羨慕、尊敬我添啊。」

「我02年，老懵董行花市，我咁啱喺維園，我見撚到嗰個冚家剷，我即刻嗌『董建華下台』，跟住幾個便衣㩒撚住我啊。啲人喺遊行嗌『林鄭下台』，當你見撚到林鄭，有幾多人夠膽埋去叫佢下台，唔係好多個架咋。」問阿華哪來的勇氣，他說：「咁我又唔係掟佢雞蛋，我鬧佢，合法架嘛。」

你平時會唔會成日同人鬧交？「唔會。睇吓鬧邊個，鬧啲賣港賊架啫。」

**大約11分10秒起，聽到阿華在畫面外破口大罵林鄭**


{{< video src="https://web.archive.org/web/20210712044417if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F325760168302332%2F&show_text=0&width=560" >}}


<figure>
<img src="https://web.archive.org/web/20210712044417im_/https://www.hkcnews.com/news_新聞/hk-discuss/2019/07/大埔那打素醫院-20190715204439_1c57_large.jpg" alt="">
<figcaption>去年7月，林鄭月娥到大埔那打素醫院探望7.14受傷警員，其後見傳媒，阿華聞風趕至，罵林鄭「柒婆！點解要置香港人於死地！」其後被醫院保安人員阻隔在一旁。《蘋果日報》照片</figcaption>
</figure>

他這個年紀的抗爭者，很多說是因為痛心後生仔而站出來，但阿華沒提過，只說因為恨中國共產黨。

1996年，15歲的他第一次去維園參加六四晚會，自此沒有缺席，唯有今年，他去了大埔的六四晚會。「（1996年那時）睇新聞，你知道呢件係咩事，係共產黨走去殺人，殺自己人。（所以你就自己去咗集會？）係呀，一年得一日時間，兩個鐘出去，咁點解唔出啫。又唔係叫你日日去，都係哂你幾個鐘，但我覺得好撚有意義喎，舉起支燭光，你人多，共產黨咪樣衰。我而家都係架，年年都坐到最尾先走，我唔會中途走。」

香港主權移交廿三載，阿華與50萬人擋下過23條、與百萬人擋下逃犯條例，如今中共強推港版國安法，但阿華沒有打算收聲：「我同你就咁喺條街講，咁都危害到國家安全咩？唔會架嘛。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712044417/https://www.hkcnews.com/aboutus/#subscribe)
