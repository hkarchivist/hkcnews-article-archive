---
title: "國安法前夕黃店「大掃除」　老闆：無咗文宣，唔代表無咗黃色經濟圈"
date: "2020-06-30"
author: "實習記者黎卓欣"
category: "眾聞"
tags:
  - "連儂牆"
  - "黃色經濟圈"
  - "黃店"
  - "港版國安法"
url: "https://web.archive.org/web/20211203215224/https://hkcnews.com/article/31495/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31495/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/31495/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31495/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 國安法前夕黃店「大掃除」　老闆：無咗文宣，唔代表無咗黃色經濟圈

「我雖勢弱言輕，決不虛作無聲……」甫來到餐廳門口，便已聽到門內播放的樂聲。昨午3時許，小店仍然人頭湧湧。一個戴著鴨舌帽、瘦削的小伙子敞開閘門，得知有人來採訪，向內大喊：「陳佬！有記者揾你！」

等了半小時，老闆終於炒完最後一碟意粉，著記者先入來涼冷氣，小伙子突然放下一杯凍檸檬茶：「請你飲。」正想推塘，他卻已別過身收拾餐具。

早在訪問開始前，老闆已千叮萬囑記者不能公開店名、店舖地區、還有容易辨認出店舖的照片。曾經，店外的大玻璃牆貼滿了五顏六色的便條紙、招牌下浩蕩地掛著光復香港的旗幟，店內不斷循環播放着《願榮光歸香港》。區内市民無不認識他們。

如今，店舖外只留下膠紙痕、被人惡意噴污的油迹；昔日循環播放的《願榮光歸香港》已成為傳說。店内僅放著「我是香港人」的招牌，算是保留老闆從一而終的理念、堅守的「最後防線」。

<figure>
<img src="https://web.archive.org/web/20211203215224im_/https://hkcnews.com/news_新聞/hk-discuss/2020/06/黃色經濟圈-20200630222225_2f1f_large.jpg" alt="">
<figcaption>店内僅放著「我是香港人」的招牌，也算是保留老闆從一而終的理念、堅守的「最後防線」。（黎卓欣攝）</figcaption>
</figure>

「好多客嚟到問我哋，喂做咩清晒啲嘢呀？但呢度唔係遊樂場，我哋只係餐廳，你嚟係支持我哋嘅理念，定係為咗影相？」老闆穿著有點油污的白背心、頸項掛著一條「香港加油」木牌頸鏈、一手把金髮往後梳。

早在人大開始討論國安法時，有熟悉政事的朋友，已勸喻老闆要收起「光復香港」旗幟。「佢話其他都算啦，呢個真係要收喎，宣揚嘅訊息太明顯。」

近日，老闆決定索性將整幅連儂牆，以及其他文宣海報通通拆下來。他認為，國安法針對的其中一部分，是高調表態的黃店，考慮到法律責任，覺得不值得為了表面工夫而冒險：「政府想用呢啲入你罪，你係咪仲咁張揚先？貼喺出面嘅嘢真係好表面，好多嘢可以喺背後做。講真，無咗出面呢堆嘢，係咪等於我哋唔係同路人先？」

他舉例，如「五大訴求、光復香港」等標語，以及《願榮光歸香港》此曲，將從此於店鋪絕跡。「我自己會繼續聽，但就唔會好似以前咁瘋狂播俾啲客聽，廢事佢覺得我煽動民眾。」

一開始，為了讓社區更多人能關注社會運動，老闆6月前已開始在店外貼文宣。後來各區戰火連連，門面的文宣越貼越多，推出各種優惠後，餐廳逐漸被網友標籤為黃店。文宣，一開始只是宣傳政治訊息的工具，後來卻變成黃店「認證」，顧客光顧時，總想從店面找些蛛絲馬跡。「間舖係我嘅，我哋貼啲咩，點樣做生意，點解要由你去監管？」老闆的語氣帶點無奈。

脫下文宣外衣的黃店，面臨的卻是兩邊陣營的指責。有人在社交網站群組，張貼餐廳光脫脫的玻璃牆，嘲笑指：「睇下國安法嘅威力，老闆都要跪。」說起時，他瞇起雙眼，緩緩點頭：「俾人搞梗係唔開心啦！咁口講，就實話一定要堅持理念架喇！實際上被人批評，一定會有少少失落。」

但最令他傷心的，是同路人的不理解：「啲黃嘅都係咁嘅睇法架喎，原來你係唔可以冇咗啲文宣架喎！有人嚟幫襯，講啲好難聽嘅說話，話我無骨氣、問我 『係咪鳩縮』。」

他重複以頭箍梳起金髮，垂下眼簾：「好老實，我係驚㗎，梗係擔心俾人告啦！喂，承受風險嗰個係我，你點理解到我嘅成本同代價？我有老婆、7個月大嘅BB女喺屋企，仲有一堆伙記。」

現在黃店所面臨的，已不是生意額多少的問題，而是法律責任。儘管被批評，權衡輕重後，老闆認為謹慎做事好過走鋼線：「保護措施我就實做，唔係淨係保障我自己，仲有喺度做嘢嘅人。咁目前為止都無黃店因為貼呢啲俾人拉，可能係冇問題架！我唔知我係咪反應過大，咁我寧願真係做多咗啦。」

談到有餐廳表明要退出黃色經濟圈，從黃店清單中除名，他表明不會跟隨：「唔係你主動去入，點選擇去退出？係人哋去釐定你係咪黃色經濟圈裡面，我哋從來冇claim自己係黃色經濟圈一員。」他又說，不會考慮刪除過去 IG、Facebook的貼文：「佢要追溯番告我哋嘅話，求其喺網上面搜尋都搵到，所有嘢 Del 晒又點？」

### 荃灣雪糕店：無咗文宣，唔代表無咗黃色經濟圈！

另一間位於荃灣的雪糕店 Sogno Gelato，幾位店員由昨日中午開舖起，便忙著清理文宣及連儂牆。年輕的女店員把牆上的便條紙逐一撕下，堆在紙袋中，又忍不住撿起幾張細閱，用手機拍下照片。在旁的另一位店員問：「你儲起佢，想拎返屋企？」少女放下電話：「唔知架，未諗到，裝住先。」

<figure>
<img src="https://web.archive.org/web/20211203215224im_/https://hkcnews.com/news_新聞/hk-discuss/2020/06/黃色經濟圈-20200630222235_1b75_large.jpg" alt="">
<figcaption>荃灣的雪糕店 Sogno Gelato今日開始清理文宣。（黎卓欣攝）</figcaption>
</figure>

<figure>
<img src="https://web.archive.org/web/20211203215224im_/https://hkcnews.com/news_新聞/hk-discuss/2020/06/黃色經濟圈-20200630230319_1e2b_large.jpg" alt="">
<figcaption>荃灣的雪糕店 Sogno Gelato清理文宣。（黎卓欣攝）</figcaption>
</figure>

老闆阿華透露，昨晚40多位、來自港九新界的黃店店主開會，一致同意要在今日內清理所有文宣，以策安全。他說，雖然不捨得，但別無他法：「邊有人捨得架？但呢個係無辦法之下嘅選擇。我清理晒，至少佢冇權直接拆我間舖先啦。我哋唔係唔爭取，但係咪要同人（政府）講過嚟拉我吖？無可能架嘛！」

店內原先放滿了義賣物品、捐錢箱及海報，阿華笑說，一眾店員已與連儂牆影了「遺照」，會趕緊將所有社運相關的物品收拾好，義賣品亦會物歸原主。

<figure>
<img src="https://web.archive.org/web/20211203215224im_/https://hkcnews.com/news_新聞/hk-discuss/2020/06/黃色經濟圈-20200630231353_1e62_large.jpg" alt="">
<figcaption>店內原先放滿了義賣物品、捐錢箱及海報。（讀者提供）</figcaption>
</figure>

阿華直言，一兩句批評比起法律刑責，已是微不足道：「我唔會理外界點批評，我呢度仲要照顧一班手足、後生仔，我係咪要擺個頭出嚟，等大家一齊俾人斬？不如大家調番轉喺我哋嘅角度諗吓？」他認為，文宣存在與否，根本不影響黃店，亦即他個人的政治取態：

> 少幾張Memo紙，唔會影響啲咩，無咗文宣唔代表無咗黃色經濟圈，connect咗嘅就永遠connect咗！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211203215224/https://hkcnews.com/aboutus/#subscribe)
