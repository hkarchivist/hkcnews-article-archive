---
title: "沒有最核突只有更核突的香港精英"
date: "2020-06-30"
author: "假才子"
category: "眾說"
tags:
  - "任志剛"
  - "港版國安法"
  - "感謝主"
url: "https://web.archive.org/web/20200923115354/https://www.hkcnews.com/article/31474/%E6%B8%AF%E7%89%88%E5%9C%8B%E5%AE%89%E6%B3%95-%E4%BB%BB%E5%BF%97%E5%89%9B-%E6%84%9F%E8%AC%9D%E4%B8%BB-31474/%E6%B2%92%E6%9C%89%E6%9C%80%E6%A0%B8%E7%AA%81%E5%8F%AA%E6%9C%89%E6%9B%B4%E6%A0%B8%E7%AA%81%E7%9A%84%E9%A6%99%E6%B8%AF%E7%B2%BE%E8%8B%B1"
original_url: "https://www.hkcnews.com/article/31474/%E6%B8%AF%E7%89%88%E5%9C%8B%E5%AE%89%E6%B3%95-%E4%BB%BB%E5%BF%97%E5%89%9B-%E6%84%9F%E8%AC%9D%E4%B8%BB-31474/%E6%B2%92%E6%9C%89%E6%9C%80%E6%A0%B8%E7%AA%81%E5%8F%AA%E6%9C%89%E6%9B%B4%E6%A0%B8%E7%AA%81%E7%9A%84%E9%A6%99%E6%B8%AF%E7%B2%BE%E8%8B%B1"
---

# 沒有最核突只有更核突的香港精英


{{< video src="https://web.archive.org/web/20200923115354if_/https://www.youtube.com/embed/DUDf0iToK3g" >}}


一句「感謝主！」香港上一代精英的核突程度每每超越人想像，教年輕人怎能不睇唔起上一代。唔只阿感謝主，成班都係，明明唔慌等錢洗，仲要自閹做太監，日日滿口謊言為政權塗脂抹粉，例如習頭曾、三耳家奴、澳洲楊、僭建驊、劏房波、湯十一、 港英珠、白髮魔女、陳自私……群魔亂舞，不能盡錄。點解香港地可以咁多閹人，真係匪夷所思。係為錢？為權？定太享受被閹不能自拔？人比人比死人，難怪有人當陳太係聖女。真係，香港有幾多上一代係可以做年輕人role model？

班閹人唱好老闆就算啦，偏偏又要貞節牌坊，鐘意站在道德高地訓話人，叫你唔好破壞要理性討論云云，但佢哋自己就最鐘意破壞制度，警察日日喺度殘害市民唔出聲， 國安法徹底破壞一國兩制同司法制度唔出聲，丫都唔係係舉腳贊成添，而所謂理性討論就係都唔知國安法有咩內容就支持咗先，同埋話唔會有影響，美國佬不自量力，香港金融中心地位係憲法規定……都唔知可笑定可悲，咁多沒有靈魂只有軀殼的喪屍喺度畫皮扮人，活在謊言中，跟住年輕人拒絕謊言講真話好似係錯咁。

另一樣班閹人又鐘意嘅，係扮性能力高超，個個講到自己天才，做生意必定發達咁。如果係呀，點解咁多年來香港都冇幾個新富豪，冇幾間國際知名大企業，恆指成分股仲越來越少香港公司？又話大陸好多機遇？但佢哋越撈越縮嘅？咪就其實佢哋係靠裙帶資本主義，所以一離開comfort zone就乜都做唔到囉。好簡單，成班講到自己曉飛咁，做咩冇人跳出嚟話可以救海水公園？仲有，考第一之嘛，我冇試過咩，不過我都出社會啦仲提中學嘅事做咩，更何況年屆花甲仲要攞小學第一出嚟講？

講開又講，雖則我都做過記者，都知有時點都要訪問幾個人充時間／篇幅， 但我真係唔知訪問呢班冇睇過條文就也文也武的人有咩意義，成班連車公解籤佬都不如。雖然都係吹水，解籤佬都叫有個籤文睇住丫，班喪屍乜都未睇過就係度隨口噏，你話係咪衰過解籤佬。真係自己攞嚟賤，搵到錢有車有樓戴名錶著靚西裝又點，嗰啲所謂社會地位只係同溫層圍威喂，出面冇人會睇得起你哋。

#### 事實上，喺呢方面中共同年輕人係connect的，佢哋同樣睇唔起呢班奴才，今次國安法唔比佢哋睇條文就要盲撐，就係最佳例子，中共根本費事理你班香港精英點諗，當你係狗叫你咬誰就咬誰。又一個例子，見佢哋的京官好似越來越少，越來越低級，仲越來越多單方面訓話。亂港派有得同彭斯、佩婆婆談笑風生，你班親中派幾時試過同你領導談笑風生？邊有人會同自己隻狗談笑風生？……好似都有，所以親中派比狗更不如。呀，諗到，應該冇人會同自己嘅condom談笑風生卦？

比人睇唔起都係自招，皆因佢哋作賤自己在先，大陸一個九品芝麻官都當皇帝咁拜， 更高級的自然更唔當你係一回事。真㗎喎，中聯辦一個咩副主任小部長出來行一轉都成班當神拜，呢啲人在中共明明係九品芝麻官，唔入流㗎嘛。咁你咁願意作賤自己，人哋咪當你賤過地底泥囉。同埋中共都睇穿你哋根本冇能力，靠裙帶關係，一味靠癡靠lam著數，咁做咩仲要理你哋？一個香港咁細地方都搞到一鑊泡，添煩添亂，全部都係垃圾，咁不如以後我話晒事，你班垃圾全部做棋子收柯打做事就好了。中學時校長成日講，你唔self-respect，人哋咪唔respect you囉。

咁你哋本來都樂於做奴才，咪繼續打好份工，係度打生打死囉，不過以往對手係香港年輕人，今次變咗美帝，遲啲仲可能有埋英加澳紐云云，睇你哋表演，點樣反制美帝啦。然後中共估計都立咗軍令狀，冇得含糊冇得騎牆，邊個縮沙就送中招呼。但當然，萬一中共自己想縮沙，又會搵你哋祭旗先喎。Condom們，唔知你哋有做condom的覺悟未。我都好仁慈嘅，最後都勸你哋自己睇路，自己執生啦。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200923115354/https://www.hkcnews.com/aboutus/#subscribe)

---

![博客 | 假才子](https://web.archive.org/web/20200923115354im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
