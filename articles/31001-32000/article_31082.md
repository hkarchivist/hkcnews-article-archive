---
title: "「反送中抗爭」一週年感言"
date: "2020-06-17"
author: "壹元坊"
category: "眾說"
tags:
  - "反送中一周年"
url: "https://web.archive.org/web/20210712044334/https://www.hkcnews.com/article/31082/%E5%8F%8D%E9%80%81%E4%B8%AD%E4%B8%80%E5%91%A8%E5%B9%B4-31082/%E3%80%8C%E5%8F%8D%E9%80%81%E4%B8%AD%E6%8A%97%E7%88%AD%E3%80%8D%E4%B8%80%E9%80%B1%E5%B9%B4%E6%84%9F%E8%A8%80"
original_url: "https://www.hkcnews.com/article/31082/%E5%8F%8D%E9%80%81%E4%B8%AD%E4%B8%80%E5%91%A8%E5%B9%B4-31082/%E3%80%8C%E5%8F%8D%E9%80%81%E4%B8%AD%E6%8A%97%E7%88%AD%E3%80%8D%E4%B8%80%E9%80%B1%E5%B9%B4%E6%84%9F%E8%A8%80"
---

# 「反送中抗爭」一週年感言

呢個facebook專頁喺兩年前開始嘅時候，係好少講政治嘅，皆因我都想集中喺推廣精神健康嘅工作，引起多啲關注。最終嘅目的，是社會各方增加對復元人士嘅理解，減少標籤同歧視。

不過，由舊年開始香港嘅形勢急轉直下，高壓嘅政治同社會氛圍，尤其是當權者對言論的箝制同強力打壓，再加埋完全零制衡的警暴，好明顯已影響到整成個社會嘅精神健康，即將實行嘅《國安法》，勢將進一步加劇社會嘅白色恐怖，到其時「人人頭上有一把刀」，隨時因為個人言論動輒得咎。事到如今，港難當前亦唔輪到我唔出聲。

當然，今時今日嘅香港，只要你公開批評當權者或警察，自然會引來五毛嘅挑釁，又或者有人已經在背後投訴你，呢D都係，可以預見嘅事。

<figure>
<img src="https://web.archive.org/web/20210712044334im_/https://www.hkcnews.com/news_新聞/hk-discuss/2020/06/標語-反送中一周年-香港獨立唯一出路-20200617022542_2620_large.jpg" alt="">
<figcaption>2020.6.9，反送中運動一周年，沒有百萬人遊行，但仍冒著被捕被檢控風險上街的市民，意志更堅決。EYEPRESS照片</figcaption>
</figure>

最近，facebook 在沒有任何預告同解釋之下，突然取消我在專頁推廣帖子嘅權限，令我嘅文字更難接觸到一些新朋友，開拓新嘅讀者源。我唔知facebook呢個決定，同我之前嗰D批評當權者加警察嘅言論有無關；我只係想講，自己仍然會繼續「是其是、非其非」，我手寫我心，講自己想講嘅話。

當然，我也希望大家明白，精神健康是眾人的事：無分貧富貴賤、更無分政治立場、文化同政治水平，人人都有機會中招。 所以，喺自己前線嘅社會工作上，即使遇到親建制甚或仇視示威者嘅復元人士，我仍然會盡心盡力提供支援，理解他們嘅內心掙扎，與他們同行復元路。事實上，這個亦是我哋作為社工應有的專業操守，否則，我們同宜家政府同執法者嘅徇私枉法，並沒有任何分別。

講到尾，最衰嘅始終是掌握權力那一班人，縱容一班「癲狗」到處作惡，將香港推向災難的深淵。

最後，在此希望大家可協助我向各方好友推廣這專頁，讓更多人認識精神健康。我唔知喺不久嘅將來，呢個專頁可否繼續存在，但只要仲有得寫，我仍然會堅持下去。

寫在2020年6月9日   
 港難一週年   
 《壹元坊》專頁版主

本專欄逢星期三更新。如想了解更多有關精神健康的故事或資訊，歡迎到 [壹元坊面書專頁](https://web.archive.org/web/20210712044334/https://www.facebook.com/lifecompanionship925) 瀏覽 。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712044334/https://www.hkcnews.com/aboutus/#subscribe)

---

![博客 | 壹元坊](https://web.archive.org/web/20210712044334im_/https://www.hkcnews.com/uploads/avatars/0f9d6859-978a-451b-aa81-70e8e4bc63b8.png?273647995)

**博客 | 壹元坊**

【壹元坊・復元路上】筆者創辦壹元坊。從新聞工作走進社會服務最前線，半途出家，很想為處於社會邊緣的群體做點事。作為精神復康社工，每天接觸備受精神障礙困擾的朋友，見證他們被社會、以至身邊的人排斥、誤解，在重重艱困中奮力爭扎，期望從半個「局中人」的角度，與讀者享他們的復元故事，讓社會重新檢視他們的韌力與生命力。
