---
title: "國安法後的幾點變化"
date: "2020-07-08"
author: "假才子"
category: "眾說"
tags:
  - "2020立法會選舉"
  - "港版國安法"
  - "駐港國安公署"
url: "https://web.archive.org/web/20210712045056/https://www.hkcnews.com/article/31723/%E6%B8%AF%E7%89%88%E5%9C%8B%E5%AE%89%E6%B3%95-%E9%A7%90%E6%B8%AF%E5%9C%8B%E5%AE%89%E5%85%AC%E7%BD%B2-2020%E7%AB%8B%E6%B3%95%E6%9C%83%E9%81%B8%E8%88%89-31723/%E5%9C%8B%E5%AE%89%E6%B3%95%E5%BE%8C%E7%9A%84%E5%B9%BE%E9%BB%9E%E8%AE%8A%E5%8C%96"
original_url: "https://www.hkcnews.com/article/31723/%E6%B8%AF%E7%89%88%E5%9C%8B%E5%AE%89%E6%B3%95-%E9%A7%90%E6%B8%AF%E5%9C%8B%E5%AE%89%E5%85%AC%E7%BD%B2-2020%E7%AB%8B%E6%B3%95%E6%9C%83%E9%81%B8%E8%88%89-31723/%E5%9C%8B%E5%AE%89%E6%B3%95%E5%BE%8C%E7%9A%84%E5%B9%BE%E9%BB%9E%E8%AE%8A%E5%8C%96"
---

# 國安法後的幾點變化

<figure>
<img src="https://web.archive.org/web/20210712045056im_/https://www.hkcnews.com/news_新聞/hk-discuss/2020/07/維護國家安全公署-港版國安法-20200708113320_29f5_large.jpg" alt="">
<figcaption>「駐港維護國家安全公署」以銅鑼灣維景酒店作臨時辦公室，今早舉行掛牌儀式。美聯社</figcaption>
</figure>

國安法後出現的新形勢同變化當然有好多，不可能全部預視， 但講住幾點我諗到的先。

**1.** 首先可以確定國安委成為軍機處，取代行會／內閣成為新的權力及決策核心機構。 本來好多人認為國安顧問會由國安署做，形成東西廠互相監視，中聯辦管政治國安署管拉人，但國安顧問都由中聯辦主任做埋，即係佢係毫無疑問的香港在地一把手，條 chain of command 好清楚，特首<中聯辦<港澳辦<中央。

咁樣一來，由佢擔任顧問坐入去的國安委，就令佢可以在體制內名正言順直接指揮港府。跟住，由於國安委全部保密，不受外間包括立法會監察，決定不容JR，仲唔係可以做乜都得？以後有需要就用國安委發布命令，冇人可以反對。唔好忘記，國安法講明公職人員、學校、社會團體、媒體，都係國安之內，以後要搞邊瓣咪由國安委出馬囉。

<figure>
<img src="https://web.archive.org/web/20210712045056im_/https://www.hkcnews.com/news_新聞/hk-discuss/2020/07/港版國安法-維護國家安全委員會-20200707011607_35f9_large.jpg" alt="">
<figcaption>特區維護國家安全委員會本周一第一次會議，中聯辦主任駱惠寧（前排左二）也有參加，會後隨即頒布國安法43條的實施細則。政府新聞處照片</figcaption>
</figure>

**2.** 咁嘅情況下，打壓勢將全方位而來，大家要認識依個新常態，多學習其他獨裁國家甚至大陸的經驗，政權會點樣打壓，同民間可以點樣盡量抵抗。擦邊球、碰底線點到即止的做法，將會越來越多。

我見到有人話你越退佢會得寸進尺，係對的。但一直堅持，繼續鬥勇鬥黃，又可能只係送頭。所以，到底點到邊度為止係既不會送頭又不至於太委屈，真係要慢慢試囉。 但講到底唔會人人都願意勇，始終最高係終身甚至送中㗎，有人如果只敢擦邊球，都唔好怪佢唔夠勇唔夠黃囉。

我會覺得依家保存實力，同政權鬥長命，係重要的。所以就算只係擦邊球，都係一種表態一種反抗。一日未沉默未放棄，未政治冷感未不聞不問，都係一種延續。當然對慣咗自由的香港人來講聽落係好屈就，但在一般獨裁國家來講，玩嘢都已經被視為一種反抗的了。

<figure>
<img src="https://web.archive.org/web/20210712045056im_/https://www.hkcnews.com/news_新聞/hk-discuss/2020/07/戴耀廷-區諾軒-民主派初選-20200706224740_2022_large.png" alt="">
<figcaption>民主派本周六及周日舉行初選，大家投得票就投啦！</figcaption>
</figure>

[相關新聞：【初選Q&A】民主派周六日初選　全港設251票站　邊度投？點樣投？](https://web.archive.org/web/20210712045056/https://bit.ly/3iBQtwE)

**3.** 選舉都係。有網民問話簽唔簽確認書好。係咪簽確認書，其實都唔係今日先有的問題，只係依家多咗國安法。咁香港一向都好多派，各有各做㗎啦，結果都係有人簽有人唔簽㗎啦，由選民決定囉。不過簽咗就唔該交代返入議會到底為咗咩同會做咩，點解你簽咗大家都要投票比你。同埋冇話簽咗支持就佢用國安法做咩都唔可以反對，原則上支持國安法但你咁做就反對，依種擦邊球都拗得過掛。

咁我認為入議會都仲有佢用處嘅，反國安法唔係議員唯一工作，取得議員身分同資源都係一種保留實力，體制內抵抗得就抵抗。不過一國一制新形勢下，大家唔好用舊嗰套思維，鬥激鬥黃，要理解入體制係會有限制，不過條線同取捨係邊，就大家諗囉。

杯葛選舉我亦都唔覺得會有咩用，外國的杯葛例子通常都係冇咩作用。同埋如果仲想以35+為目標，初選可以有班人講明唔簽，但報名時真係要諗吓夾埋planB湊夠35個係入到閘囉。仲有雖則簽唔簽佢都可以DQ你，但簽咗都DQ就更顯得制度荒謬囉。

**4.** 跟住，法律界都要改變思維。雖則我都講咗抵抗得就抵抗，官司同辯護都係要做嘅，但真係唔好再幻想JR同逐條法律細節辯論係可以拗贏政府囉。有啲JR真係擺明嘥錢就無謂囉。尤其唔好比我聽到咩JR國安法／國安委／國安署呀，雖則我估法庭都唔會受理。

#### 5. 最後，隨著治港以硬來的打壓為主軸，同埋大陸人員直接進駐，個人估計一些以往對中間人的支持會減少，維穩團體同維穩費亦會減少，主要講緊商界同牆頭草嗰類， 撐市會改加重由國家隊負責，同埋會多咗黑勢力同瘋狂藍絲的恐怖襲擊。簡單講就少咗文攻多咗武嚇，呢個都係大家要小心的。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712045056/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210712045056im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
