---
title: "【畢業願望】為公仔畢業袍繡Stand With HK口號 　「可能最後香港人成功　繡字會變成煲底見」"
date: "2020-07-10"
author: "實習記者黎卓欣"
category: "眾聞"
tags:
  - "畢業禮"
  - "黃色經濟圈"
  - "港版國安法"
url: "https://web.archive.org/web/20210712045130/https://www.hkcnews.com/article/31820/%E6%B8%AF%E7%89%88%E5%9C%8B%E5%AE%89%E6%B3%95-%E7%95%A2%E6%A5%AD%E7%A6%AE-%E9%BB%83%E8%89%B2%E7%B6%93%E6%BF%9F%E5%9C%88-31820/%E3%80%90%E7%95%A2%E6%A5%AD%E9%A1%98%E6%9C%9B%E3%80%91%E7%82%BA%E5%85%AC%E4%BB%94%E7%95%A2%E6%A5%AD%E8%A2%8D%E7%B9%A1stand-with-hk%E5%8F%A3%E8%99%9F-%E3%80%8C%E5%8F%AF%E8%83%BD%E6%9C%80%E5%BE%8C%E9%A6%99%E6%B8%AF%E4%BA%BA%E6%88%90%E5%8A%9F-%E7%B9%A1%E5%AD%97%E6%9C%83%E8%AE%8A%E6%88%90%E7%85%B2%E5%BA%95%E8%A6%8B%E3%80%8D"
original_url: "https://www.hkcnews.com/article/31820/%E6%B8%AF%E7%89%88%E5%9C%8B%E5%AE%89%E6%B3%95-%E7%95%A2%E6%A5%AD%E7%A6%AE-%E9%BB%83%E8%89%B2%E7%B6%93%E6%BF%9F%E5%9C%88-31820/%E3%80%90%E7%95%A2%E6%A5%AD%E9%A1%98%E6%9C%9B%E3%80%91%E7%82%BA%E5%85%AC%E4%BB%94%E7%95%A2%E6%A5%AD%E8%A2%8D%E7%B9%A1stand-with-hk%E5%8F%A3%E8%99%9F-%E3%80%8C%E5%8F%AF%E8%83%BD%E6%9C%80%E5%BE%8C%E9%A6%99%E6%B8%AF%E4%BA%BA%E6%88%90%E5%8A%9F-%E7%B9%A1%E5%AD%97%E6%9C%83%E8%AE%8A%E6%88%90%E7%85%B2%E5%BA%95%E8%A6%8B%E3%80%8D"
---

# 【畢業願望】為公仔畢業袍繡Stand With HK口號 　「可能最後香港人成功　繡字會變成煲底見」

> 畢業就好似展開人生新一頁，繡上件袍好似帶住呢個口號去人生下一個階段，對佢哋來講都幾大意義。可能、可能到最後香港人成功，我繡嘅字就會變成『煲底見』。


陳先生的文具精品店「甲蟲部屋」，位於俗稱「玩具街」的福榮街。深水埗別的街道是賣平價電子產品、水果、衣服。這條街卻宛如港版「Toy Story」，琳琅滿目的玩具精品、絕版模型、毛公仔，昂首等待小孩帶回家。在這裡工作，大概也會染了些童真氣息。30幾歲的陳先生，穿了件迪士尼卡通汗恤衫，戴著「大口仔」成人口罩，童心未泯。

三年前新婚，外家問他有無興趣經營文具精品店，他自問對卡通公仔頗有興趣，便決定辭去穩定的政府文員工作，與太太兩口子一起打理家族生意。後來，二人又在同一條街，租了一個新舖位作姊妹店。玩具街賣的貨品類近、競爭大，小店能跑出，除了因九成以上貨品都是從日本及台灣入口，還有其獨有的畢業公仔。

<figure>
<img src="https://web.archive.org/web/20210712045130im_/https://www.hkcnews.com/news_新聞/hk-discuss/2020/07/港版國安法-黃色經濟圈-20200708172511_202a_large.jpg" alt="">
<figcaption>文具精品店提供畢業公仔訂製服務。（黎卓欣攝）</figcaption>
</figure>

陳先生坐在店舖的一角，案前放了一部電子裁縫機，牆上堆滿了待處理的單子。他從一旁的櫃桶，拿出一件水藍色邊的黑布，示範如何製作一件迷你畢業袍。他先在電子屏幕上，輸入所需的英文字母，左手輕輕扶著黑布，機器慢慢吐出黃色的針線，滴滴答答的刺繡聲此起彼落。

「因為部裁縫機淨係內置咗英文字體，中文字就要先入落電腦，逐隻字整入落部機，所以收貴啲。」訂製一隻畢業公仔連袍，一般需約350元左右。迷你畢業袍的價錢，按公仔大小收費，由150元至200元不等，價錢已包括帽、色帶、證書及迷你袍。另加每行英文字收費30元，中文字則每隻20元。

### 大學生急取畢業公仔　覺得自己真係會死

「以前都係繡下人名、學校名咁。運動開始之後，好多客不約而同咁問我哋可唔可以繡口號。可能喺呢個時代，大家都想紀念返同運動並行嘅嘅畢業禮。」自此，越來越多公仔的新裝上，繡上「Stand With HK」、「Fight for Freedom」等字句。

<figure>
<img src="https://web.archive.org/web/20210712045130im_/https://www.hkcnews.com/news_新聞/hk-discuss/2020/07/黃色經濟圈-港版國安法-20200708172423_d53a_large.jpg" alt="">
<figcaption>公仔畢業袍上繡了口號。（黎卓欣攝）</figcaption>
</figure>

<figure>
<img src="https://web.archive.org/web/20210712045130im_/https://www.hkcnews.com/news_新聞/hk-discuss/2020/07/黃色經濟圈-港版國安法-20200708172436_18b3_large.jpg" alt="">
<figcaption>陳先生示範如何製作一件迷你畢業袍。（黎卓欣攝）</figcaption>
</figure>

**他依稀記得，去年11月，有位大學生到店訂畢業公仔，指定袍上要繡有「5 demands not 1 less」。本來預計要數天才能取貨，但當晚對方來電，問他可否改翌日取貨。陳先生追問原因，對方含糊地稱「想返學校、唔知以後有無機會再返嚟攞」。**

**他不想在電話中追問太多，決定留在店中，加班為對方趕製畢業袍。「佢覺得自己好似真係會死，要帶埋隻畢業公仔返去。」陳先生語氣帶點哀傷。**

### 視如己出　中年夫婦訂製公仔給周梓樂

陳先生說，香港的家長對小孩愛護有加，連幼稚園畢業，也要花幾百元訂製畢業公仔。不過「幼吾幼以及人之幼」的港人，亦令他甚為感動。

**他憶述，曾有一對將近50歲的夫婦在店外探頭探腦，問他是否可以訂畢業公仔，又把一張紙塞到他面前，著他繡上孩子的名字，「佢問周梓樂個名係咪咁寫，驚寫錯字」。那位女士一邊與店員交談，一邊眼泛淚光，最後更不禁哽咽起來。**

**科大的畢業袍是深藍色，與其他大學不同，店裡並沒有存貨，但陳先生並無拒絕他倆的請求，更馬上派人為他們找合適的畢業袍。**

**陳先生感觸地說，後來發現對方其實並不是周梓樂的親生父母，卻把對方視如己出：「我喺度諗係咪爸爸媽媽，但佢又唔係喎，純粹係一個好有心嘅人想做呢件事，想帶公仔去現場祭祀。」**

### 不會拒絕學生繡口號：佢哋肯繡上去，要多謝佢哋先係

往年，陳先生11月開始會接到大學生訂單。但中大、理大兩役後學校停課，畢業禮復辦無期。不少客人在去年11月已付款訂製畢業公仔，至今仍末領取，貨倉裡的畢業公仔疊滿三層貨架，單據都早已泛黃。「我都好出奇佢哋唔嚟拎，但又唔好意思催，可能佢哋覺得有啲事比拎公仔更重要。」畢業公仔生意，佔小店收入一半，前陣子營業額大跌近8成，幸得業主願意減租，才不致結業。

<figure>
<img src="https://web.archive.org/web/20210712045130im_/https://www.hkcnews.com/news_新聞/hk-discuss/2020/07/黃色經濟圈-港版國安法-20200708172429_1044_large.jpg" alt="">
<figcaption>不少客人在去年11月訂了公仔，至今仍末領取。（黎卓欣攝）</figcaption>
</figure>

<figure>
<img src="https://web.archive.org/web/20210712045130im_/https://www.hkcnews.com/news_新聞/hk-discuss/2020/07/港版國安法-黃色經濟圈-20200708172411_8715_large.jpg" alt="">
<figcaption>單據都早已泛黃。（黎卓欣攝）</figcaption>
</figure>

如今，幼稚園及中小學陸續復辦畢業禮，小店生意好轉，不過暫時未有人要求繡口號：「聽講而家啲學校捉得好嚴，所以就算中學生，都係繡返畢業嗰個人個名或者班別。」

陳先生說，學生和家長願意把口號繡上畢業袍，其實就如生日蛋糕朱古力牌上的祝福，將抗爭生活化：「 **呢啲口號對於好多年輕人、或者大人來講，都已經變成一個終身目標。呢場運動影響嘅唔止係我哋呢一代，甚至再細個啲嘅，都即將要面對一場好長嘅抗爭。」** 這個畢業願望無私、卻使人心酸。

陳先生說，仍有空間的話，不會拒絕為學生繡口號，認為自己沒有權力審查他人：「正如嗰啲連儂牆，我清走嗰時都好忐忑，覺得自己好似政府咁審查人哋寫嘅字。」他坦言，自己能力有限，只是能幫的就盡量幫：「佢哋肯將呢個口號繡上去件畢業袍上面，我要多謝佢哋先係。」

### 慶幸有呢間舖　同其他人企埋同一陣線

港區國安法通過後，有黃店被人舉報，稱其店內的文宣涉嫌違反國安法。陳先生見狀，亦把店內印有「光復香港、時代革命」的海報收起，並將原有的連儂牆撤下，換上「無字連儂牆」。

撕下每張文宣，都盡是不捨，「我哋四個都係唔想搣，但始終覺得係人身安全嘅問題，有啲員工可能仲讀緊書、有啲可能屋企要靠佢養。萬一真係有咩事，我究竟可唔可以承受得起呢個責任呢？」他歎道。

記者見到還有少量標語、如「香港加油」、「黃色經濟圈」等未被清走，陳先生笑說：「『香港加油』呢啲字，睇嗰個人點睇嘅啫！寬鬆啲來講，警察都係香港人，只不過對佢嘅涵義，同我哋唔同啫！」

<figure>
<img src="https://web.archive.org/web/20210712045130im_/https://www.hkcnews.com/news_新聞/hk-discuss/2020/07/港版國安法-黃色經濟圈-20200708172457_1975_large.jpg" alt="">
<figcaption>店內換上「無字連儂牆」。（黎卓欣攝）</figcaption>
</figure>

<figure>
<img src="https://web.archive.org/web/20210712045130im_/https://www.hkcnews.com/news_新聞/hk-discuss/2020/07/港版國安法-黃色經濟圈-20200708172443_1862_large.jpg" alt="">
<figcaption>「黃色經濟圈」文宣未被清走。（黎卓欣攝）</figcaption>
</figure>

有人生怕網上隨手可得的黃店清單，會變成「投訴電話簿」，因而把黃店指南下架。也有網民開始在分享黃店時，改稱為「良心店」作罷。陳先生承認有過同樣擔憂：「始終都係驚對家癲起上嚟，唔知會發生咩事」。

但與其他店主商討後，他的想法有了轉變： **「我作為香港嘅一份子，我有嘅力量就係呢間鋪、我哋仲有呢間舖，可以比大家發聲，或者作為一個溝通嘅渠道。我反而係好慶幸有機會，被標籤係黃店，同其他人企埋同一陣線。」**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712045130/https://www.hkcnews.com/aboutus/#subscribe)
