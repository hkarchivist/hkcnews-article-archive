---
title: "《頭條新聞》或於網台再現？　曾志豪：冇可能代替它在港台的意義"
date: "2020-06-19"
last_updated: "2020-06-20 02:38:45"
author: "實習記者黎卓欣"
category: "眾聞"
tags:
  - "香港電台"
  - "RTHK"
  - "radio hk"
  - "rthk 香港電台"
  - "港台"
  - "香港电台"
  - "rthk hk"
  - "曾志豪"
  - "頭條新聞"
url: "https://web.archive.org/web/20200623023345/https://www.hkcnews.com/article/31184/%E9%A0%AD%E6%A2%9D%E6%96%B0%E8%81%9E-%E9%A6%99%E6%B8%AF%E9%9B%BB%E5%8F%B0-%E6%9B%BE%E5%BF%97%E8%B1%AA-31190/%E3%80%8A%E9%A0%AD%E6%A2%9D%E6%96%B0%E8%81%9E%E3%80%8B%E6%88%96%E6%96%BC%E7%B6%B2%E5%8F%B0%E5%86%8D%E7%8F%BE%EF%BC%9F-%E6%9B%BE%E5%BF%97%E8%B1%AA%EF%BC%9A%E5%86%87%E5%8F%AF%E8%83%BD%E4%BB%A3%E6%9B%BF%E5%AE%83%E5%9C%A8%E6%B8%AF%E5%8F%B0%E7%9A%84%E6%84%8F%E7%BE%A9"
original_url: "https://www.hkcnews.com/article/31184/%E9%A0%AD%E6%A2%9D%E6%96%B0%E8%81%9E-%E9%A6%99%E6%B8%AF%E9%9B%BB%E5%8F%B0-%E6%9B%BE%E5%BF%97%E8%B1%AA-31190/%E3%80%8A%E9%A0%AD%E6%A2%9D%E6%96%B0%E8%81%9E%E3%80%8B%E6%88%96%E6%96%BC%E7%B6%B2%E5%8F%B0%E5%86%8D%E7%8F%BE%EF%BC%9F-%E6%9B%BE%E5%BF%97%E8%B1%AA%EF%BC%9A%E5%86%87%E5%8F%AF%E8%83%BD%E4%BB%A3%E6%9B%BF%E5%AE%83%E5%9C%A8%E6%B8%AF%E5%8F%B0%E7%9A%84%E6%84%8F%E7%BE%A9"
---

# 《頭條新聞》或於網台再現？　曾志豪：冇可能代替它在港台的意義

捲入政治風眼的香港電台節目《頭條新聞》，昨晚播出本季最後一集。至於節目會否復播，仍是未知之數。昨晚有特備環節，三位主持曾志豪、吳志森及羅啟新，換上經典角色戲服，一起觀賞最後一集《頭條》。森爺（吳志森）拍一下手，浩浩蕩蕩地踏進化粧間：「嚟啦嚟啦，最後一次啦！」他這位太后在化妝時，突然瞪大眼睛：「係喎，不如拎埋嗰兩箱首飾返屋企先！」工作人員紛紛取笑他，經常把「萬般帶不走 」掛在口邊，卻終究還是捨不得。


{{< video src="https://web.archive.org/web/20200623023345if_/https://www.youtube.com/embed/VjVQCr8l7Yk" >}}


<figure>
<img src="https://web.archive.org/web/20200623023345im_/https://www.hkcnews.com/news_新聞/hk-discuss/2020/06/頭條新聞-20200619234727_1e27_large.jpg" alt="">
<figcaption>工作人員為森爺（吳志森）化上太后妝。（黎卓欣攝）</figcaption>
</figure>

最後一集播出前兩小時，眾新聞記者與「小豪子」曾志豪傾談。或者是最後一次，他以《頭條新聞》主持身份踏入化粧間，曾志豪與工作人員一一道別，笑說：「希望以後都仲有機會黐下化妝、黐下set頭啦！」

諷刺時政、被視為言論自由象徵的《頭條新聞》，近日成為社會焦點。曾志豪這幾日接下大量訪問，臉上有點疲態：「但係好感恩，咁多媒體著緊呢件事，咁關注港台嘅命運。否則一個31年嘅老節目，就會無聲無息咁消失。」

他緩緩打開手中的紙盒，裡面裝著一隻「小豪子」毛冷公仔，甚為精緻：「唔止係媒體，我仲要好多謝愛戴我哋嘅香港市民，有人仲專登織咗冷公仔俾我同森爺，非常有心。」31年的老節目年復年播放，曾志豪說，年紀大的觀眾早已當《頭條》是生活的一部分。

他又從袋中掏出兩個觀眾送的黃頭盔鑰匙扣：「呢班觀眾唔係當我哋係明星，而係覺得我哋好似屋企人、朋友咁，好想俾啲支持我哋。」

曾志豪說，為了報答觀眾31年來的支持，《頭條》今集特設直播「和你傾」環節，希望能把握最後機會，由「小豪子」、「太后」及「林班長」，與支持者互動交流及作最後的道別。

<figure>
<img src="https://web.archive.org/web/20200623023345im_/https://www.hkcnews.com/news_新聞/hk-discuss/2020/06/頭條新聞-20200619234834_25bf_large.jpg" alt="">
<figcaption>觀眾送給「小豪子」的毛冷公仔。（黎卓欣攝）</figcaption>
</figure>

<figure>
<img src="https://web.archive.org/web/20200623023345im_/https://www.hkcnews.com/news_新聞/hk-discuss/2020/06/頭條新聞-20200619234828_f6fe_large.jpg" alt="">
<figcaption>觀眾送給曾志豪的兩個黃頭盔鑰匙扣。（黎卓欣攝）</figcaption>
</figure>

終於迎來或者是最後一次的《頭條》，曾志豪嘆道：「唉，誰會珍惜，當你還擁有？」他引用《阿信的故事》一曲的歌詞，苦笑道：「當每個禮拜，每一年都有，你又點會覺得係咁珍貴㗎呢？」

《頭條》以往每季播出後，都會有段休息時間。但今次停播後，無人知道是暫別還是永別。曾志豪直言他其實並不樂觀：「我好似一個等待正式宣判嘅病人，自己仲有求生意志，但身邊嘅人都勸喻你要放棄治療。無人話你要停，亦無人話可以繼續做，但我已經預計自己返唔到嚟，之前答記者答得好樂觀，其實係唔想自己太sad。」

他昨晚做直播時，桌上刻意放了觀眾贈送的毛冷公仔，是要告訴當權者，《頭條新聞》是有充足民意支持的節目，希望這位「病人」有機會康復：「你點同呢班觀眾交代呢？係咪面對合佢心意嘅投訴就聽，唔啱佢心水嘅民意，就當係一隻擺設公仔？」

### 頭條新聞背後的人

<figure>
<img src="https://web.archive.org/web/20200623023345im_/https://www.hkcnews.com/news_新聞/hk-discuss/2020/06/頭條新聞-20200619234743_1431_large.jpg" alt="">
<figcaption>工作人員為三位主持人（左起：曾志豪、吳志森、羅啟新）及監製送上花束。（黎卓欣攝）</figcaption>
</figure>

臨別依依，直播結尾，工作人員為三位主持人及監製送上花束，曾志豪又向工作人員獻花，節目完結後拍了近半小時「畢業照」。他坦言，離開《頭條》，捨不得的除了觀眾，還有這群並肩作戰多年的工作團隊。

曾志豪形容，與監製共事是「有傾有講」，即使要修改對白，亦會先徵詢他意見。「我同三個監製合作過，但換來換去你都感覺到佢哋係有火，成個團隊上上下下都係攞個心出嚟做嘢。就算你好遲先交到份稿，馬上就要佢準備道具，永遠都係即刻搏命幫你搵。例如講國安法嗰集嘅鐵籠、今集太后嘅雕像，可行嘅，佢都會盡量幫你安排。」

被問到他覺得最大膽、最踩界的演出是哪一集，他思索了半分鐘，卻反問記者甚麼才是政權的界線：「我唔知咩叫踩界，因為嗰條界永遠都喺度郁嚟郁去。以前我哋覺得無界線，2008年我哋試過喺台灣總統選舉造勢大會嗰度做直播，有人可能嗌咗句『台灣是一個國家』。嗰時個社會係好寬鬆，無人會投訴，但當國安法嚟咗，再做已經變咗踩界。」

他說，或者他們早已踩了一條刻劃於未來的界。

「小豪子」自己最喜歡又是哪一集？他笑言：「咁多集唔記得啦！但而家望番轉頭，最精警嘅就係2012年嗰集『廿年後的黃之鋒』，預言洗腦教育成真。仲有最近嗰集，講一國兩制可能只係曼德拉效應，連工作人員都讚話好。」


{{< video src="https://web.archive.org/web/20200623023345if_/https://www.youtube.com/embed/g1rxVPcZr3k" >}}


### 網上再續《頭條》？

戲服不可帶回家留念，留下的只有一輯輯照片，正如森爺所說「萬般帶不走」，曾志豪會否覺得有點可惜，又會否在網上再續《頭條》？

他透露，有個別機構曾與他洽談，但仍在初步構想階段。他笑言，如果將節目放上網，或者是為了維生，多於為了延續《頭條》的精神意義。

> 冇可能代替到喺香港電台呢個公營機構做嘅意義，你用緊嘅係公帑，再喺主流媒體講政府唔鍾意嘅嘢，呢個先係大家喜愛《頭條新聞》嘅原因。唔係潑冷水但都要同大家講定先，就算喺網台重開，可能感覺已經唔同咗。


還有，團隊已不再一樣：「成個節目，並唔係得我哋幾個主持人，背後其實有一個好龐大嘅團隊，無咗佢哋，就已經唔係昔日嘅《頭條新聞》。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200623023345/https://www.hkcnews.com/aboutus/#subscribe)
