---
title: "【立會選戰】 自稱「抗爭派」反國安法不怕DQ　何桂藍冀港人不要放棄議會戰線"
date: "2020-07-10"
author: "記者曾港深"
category: "眾聞"
tags:
  - "國安法"
  - "攬炒"
  - "立場姐姐何桂藍"
url: "https://web.archive.org/web/20210925042204/https://www.hkcnews.com/article/31785/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31785/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDdq-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/31785/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-31785/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDdq-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【立會選戰】 自稱「抗爭派」反國安法不怕DQ　何桂藍冀港人不要放棄議會戰線

「我會話，我係一個『抗爭派』。2020嘅時空再用本土、建制、泛民天下三分？或者傳統泛民、自決、本土咁樣分？我覺得2019年過咗之後，嗰啲分法已經唔再適用於當下我哋而家見到嘅抗爭者。」「立場姐姐」何桂藍說。


{{< video src="https://web.archive.org/web/20210925042204if_/https://www.youtube.com/embed/TkszeDpJiX8" >}}


何桂藍參加民主派立法會新界東初選。有意進軍政界的她表示，希望與抗爭者同行，但記者與抗爭者的身分不可以混淆，故她除下記者證，希望從不同戰線去推進運動。

相關文章： [【立會選戰】「立場姐姐」何桂藍：從政為了「行前啲、做到盡」　一旦落選不會做回記者](https://web.archive.org/web/20210925042204/https://www.hkcnews.com/article/31760/%E7%AB%8B%E5%A0%B4%E5%A7%90%E5%A7%90%E4%BD%95%E6%A1%82%E8%97%8D-%E6%B0%91%E4%B8%BB%E6%B4%BE%E5%88%9D%E9%81%B8-%E8%A8%98%E8%80%85-31760/%E3%80%90%E7%AB%8B%E6%9C%83%E9%81%B8%E6%88%B0%E3%80%91%E3%80%8C%E7%AB%8B%E5%A0%B4%E5%A7%90%E5%A7%90%E3%80%8D%E4%BD%95%E6%A1%82%E8%97%8D%EF%BC%9A%E5%BE%9E%E6%94%BF%E7%82%BA%E4%BA%86%E3%80%8C%E8%A1%8C%E5%89%8D%E5%95%B2%E3%80%81%E5%81%9A%E5%88%B0%E7%9B%A1%E3%80%8D-%E4%B8%80%E6%97%A6%E8%90%BD%E9%81%B8%E4%B8%8D%E6%9C%83%E5%81%9A%E5%9B%9E%E8%A8%98%E8%80%85)

過去一年，抗爭者提及「攬炒」，港版國安法殺到，有人認為是「攬炒」的成果。何桂藍表示，她會用另外一個Term去代替「攬炒」，就是「破局」。「我哋可以睇到香港咁多年嘅民主運動，一直都係跟住一個路線圖去行，但係我哋終於發現呢條路線圖嘅終點，並唔係民主。所以香港而家成個政制，一定要有一啲好根本性嘅變化，我哋先可以行到去民主嗰條路。」她解釋，所謂的「破局」，就是香港人不能夠再跟舊有的規矩，民主運動不能夠再跟港共政府預設好的劇本去實行，而「破局」個局就是中共預設給香港的一個局，抗爭者必須打破，這個也是「攬炒」的積極意義。

她以立法會的組成為例，指由主權移交第一日開始，功能組別的存在，以至分組點票的設置，就已經假定一定是保皇黨、建制派能夠把持住議會，香港先可以正常運作，「但萬一民主派真係能夠取得過半議席，其實嗰個戰場甚至唔係大會，喺財委會已經可以Block咗好多佢哋嘅撥款申請，咁政府嘅運作其實就會即時面對困難。」

港版國安法、美國連番制裁預告......何桂藍指，「攬炒」已經局部發生，不過她認為「攬炒」只是一個過程，而且過程非常漫長，她形容為「The beginning of the end」，至於是何等程度，無人知道。

她相信，國際仍正觀望香港的反抗意志是否堅實，「中共出咗國安法，香港人面對咁強硬嘅打壓，但我哋仍然俾佢哋見到香港嘅主流民意嘅話，我相信呢樣嘢絕對係有助於國際社會，用更強硬嘅方式去面對中共呢一個威脅。」

<figure>
<img src="https://web.archive.org/web/20210925042204im_/https://www.hkcnews.com/news_新聞/hk-discuss/2020/07/2020立法會選舉-立場姐姐何桂藍-20200709171353_cef7_large.jpg" alt="">
<figcaption>何桂藍自稱「抗爭派」。 周滿鏗攝</figcaption>
</figure>

何桂藍將「攬炒」說成「破局」，抗爭者之所以提倡「攬炒」，很大程度上是因為他們已經不再相信香港的制度，難道她仍然覺得香港是「有險可守」？

何桂藍思索一會後解釋：「我覺得大家一直有一個講法就係，你參選係咪即係認可呢一個制度？或者我哋支持功能組別嘅朋友，就係認可呢一個制度？但係既然擺得出『破局』呢一個講法，其實就係講緊，我哋唔會跟呢一個規矩去行，譬如功能組別，以前大家就諗，滿足到你自己嗰啲選民咪得囉，但係我哋而家就係講緊功能組別嘅議員，要面對全香港人，你做嘅決定係唔可以淨係向你嘅選民負責，呢一樣嘢已經唔係功能組別設定嘅原意。」她強調，立法會本身是一個吸納民意、消耗抗爭運動能量的地方，而立法會選舉要成為抗爭的一部分，讓議會去服務場運動，而不是抗爭運動被議會吸納。

參選，是否仍然覺得制度有希望？「我相信嚟到今時今日呢，冇一個選民仍然會相信，我投咗張票俾我鍾意嘅議員，然後佢就可以喺議會入面，短期之內幫你爭取到任何訴求，甚至投咗個議員入去，或者係投愈嚟愈多嘅民主派議員入議會，香港喺立法會選舉第二日就會有民主，我相信冇香港人有咁樣嘅幻想。」

那麼，她為何想做立法會議員？記者仍然不明白。

「因為我覺得喺呢場運動裡面，可能好多朋友對議會信心唔係好大，呢樣嘢係情有可原。但係，我仍然覺得議會戰線係唔可以放棄，每一個人喺呢場運動都有自己主打嘅主戰線，而每一條戰線都非常重要。既然我認同議會戰線係我哋不可或缺嘅一條戰線，我希望我自己可以有力量去說服大家，唔好放棄立法會呢一場仗。」

<figure>
<img src="https://web.archive.org/web/20210925042204im_/https://www.hkcnews.com/news_新聞/hk-discuss/2020/07/岑敖暉-2020立法會選舉-立場姐姐何桂藍-20200709234109_29c0_large.jpg" alt="">
<figcaption>何桂藍（右）與參選超區的岑敖暉（左），7月1日在銅鑼灣被警方截查，其後獲放行。何桂藍 Facebook圖片</figcaption>
</figure>

何桂藍的定位是甚麼？本土派？

她擰擰頭否認：「我會話，我係一個『抗爭派』。2020嘅時空再用本土、建制、泛民天下三分？或者傳統泛民、自決、本土咁樣分？我覺得2019呢一年過咗之後，嗰啲分法已經唔再適用於當下我哋而家見到嘅抗爭者。」

她形容，過去一年的反送中運動，燒熔了世代分岐，「我哋見到銀髮族都可以非常勇武，我哋見到銀髮族都可以成為抗爭嘅主力，我哋見到前線同後勤之間嗰種不割席嘅狀態，雖然可能而家慢慢因為街頭運動有所平息，所以我哋見到啲分歧又出番嚟，但係我哋諗番2019年場運動，大家決心最強嘅時候係一個咩狀態？就係一種非常團結嘅狀態。」

她又提到，每次擺街站，市民與她聊天時，會提到她7月1日在立法會的直播片段，指那段直播片真的令很多「和理非」對「勇武」理解更多。她認為，這一種理解出現後，就不會再消失。所以以前本土和泛民、勇武及和理非的分野，她覺得在2020年的時空不再存在，尤其是政治的場域。

何桂藍又說，現時的立法會不再是一個議事的殿堂，也不再是派系鬥爭的地方。所以民主派議員唯一的分別，就是入到立法會之後，選擇妥協，還是抗爭到底，「所以我會話，我同好多今次參與呢一場選戰嘅朋友，我哋係『抗爭派』，而唔應該再用以前嗰套意識形態去分。」

劉慧卿、毛孟靜、朱凱廸都曾是記者，記者問何桂藍會否擔心自己正在複製前人的舊路，就算入到議會，也只能像朱凱廸般，變成議會的少數，無能為力地吶喊着，結局是被趕出會議廳。「正正就係因為咁，我哋先需要爭取35+！譬如你話會唔會擔心copy朱凱廸模式，而家個議會問題就係在於，如果朱凱廸、慢必，或者許智峯，佢哋嗰種抗爭形式係得到大家認同嘅話，如果只有3個人去做，比較有10幾、20人去做的話，我相信個效果會好唔一樣。」

<figure>
<img src="https://web.archive.org/web/20210925042204im_/https://www.hkcnews.com/news_新聞/hk-discuss/2020/07/立場姐姐何桂藍-2020立法會選舉-20200709214836_2ca0_large.jpg" alt="">
<figcaption>何桂藍的宣傳單張及街站，寫着「反國安法」。 何桂藍Facebook相片</figcaption>
</figure>

何桂藍的宣傳單張上，寫明反國安法。政制及內地事務局局長曾國衛早前指：「參選人若原則上反對港版國安法，會質疑該參選人是否效忠特區。」她可會擔心被DQ？「我從來都係覺得，D唔DQ呢，在於個政府想唔想DQ你，而唔係你講過啲咩或者做過啲咩，過去好多嘅案例，我哋都睇得非常清楚。」她認為，政府所謂的褫奪議員資格，一向都沒有任何法理基礎可言，她更笑稱：「喂，人大代表都可以反對票喎！點解我哋呢啲隨時會因為國安法而坐監、日日都會俾國安法影響嘅香港人，連講反對嘅意見都唔可以呢？根本完全唔合理。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210925042204/https://www.hkcnews.com/aboutus/#subscribe)
