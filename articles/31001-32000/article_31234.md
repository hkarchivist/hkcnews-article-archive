---
title: "撐社運離TVB　藝人李綺雯續發聲：我都係香港人"
date: "2020-06-22"
author: "特約記者陳零"
category: "眾聞"
tags:
  - "娛樂圈"
  - "李綺雯"
  - "反送中藝人"
url: "https://web.archive.org/web/20210712044521/https://www.hkcnews.com/article/31234/%E6%9D%8E%E7%B6%BA%E9%9B%AF-%E5%A8%9B%E6%A8%82%E5%9C%88-%E5%8F%8D%E9%80%81%E4%B8%AD%E8%97%9D%E4%BA%BA-31234/%E6%92%90%E7%A4%BE%E9%81%8B%E9%9B%A2tvb-%E8%97%9D%E4%BA%BA%E6%9D%8E%E7%B6%BA%E9%9B%AF%E7%BA%8C%E7%99%BC%E8%81%B2%EF%BC%9A%E6%88%91%E9%83%BD%E4%BF%82%E9%A6%99%E6%B8%AF%E4%BA%BA"
original_url: "https://www.hkcnews.com/article/31234/%E6%9D%8E%E7%B6%BA%E9%9B%AF-%E5%A8%9B%E6%A8%82%E5%9C%88-%E5%8F%8D%E9%80%81%E4%B8%AD%E8%97%9D%E4%BA%BA-31234/%E6%92%90%E7%A4%BE%E9%81%8B%E9%9B%A2tvb-%E8%97%9D%E4%BA%BA%E6%9D%8E%E7%B6%BA%E9%9B%AF%E7%BA%8C%E7%99%BC%E8%81%B2%EF%BC%9A%E6%88%91%E9%83%BD%E4%BF%82%E9%A6%99%E6%B8%AF%E4%BA%BA"
---

# 撐社運離TVB　藝人李綺雯續發聲：我都係香港人

藝人李綺雯 ( 𡃁妹）早前離開效力14年的無綫電視，曾提及與她的政治取態有關。訪問時，她說無必要每次都提及舊公司，更不覺得自己「企得前」，所談的也不算甚麼政見，只是事實：「政治同生活息息相關，唔係我特別關心政治，而係我會關心社會，譬如鉛水事件係社會問題，但後面有政治因素；近期新冠肺炎，點解唔封關，係有政治喺背後，並影響社會民生。」

<figure>
<img src="https://web.archive.org/web/20210712044521im_/https://www.hkcnews.com/news_新聞/hk-discuss/2020/06/反送中藝人-李綺雯-20200618231735_23e3_large.jpg" alt="">
<figcaption>李綺雯說，撇取演員的身份，她也是香港人，只希望與香港人同行。(Lew Wong 攝)</figcaption>
</figure>

### 說事實也錯嗎？

在香港，藝人論政有如自掘墳墓，曾表態支持雨傘運動如黃耀明、何韻詩、杜汶澤等人，早已給封殺失去龐大的內地市場。也因此，公開表態支持社會運動的藝人，寥寥可數；要好像美國奧斯卡影后梅麗史翠普 （Meryl Streep）般，公開批評總統特朗普的香港藝人，可謂少之又少。

李綺雯於2001年參加亞洲電視舉辦的女優選拔賽入行，2005年與何守信主持《開心大發現》為觀眾認識，後於2006年加入無綫。近年以《愛回家之開心速遞》中賀碧雲一角較為人熟悉，但有指她因為撐醫護罷工，加上去年支持反送中運動，今年4月不獲無綫續約，目前自由身。

李綺雯於2014年雨傘運動期間，曾多次在社交平台出帖文，而去年6月的反送中運動，亦有其身影。「唔好覺得我企得好前、有咩政治取向，講事實唔得㗎？覺得我企得好前，係咪要諗吓你哋將來係點？錢係搵唔晒，我覺得自由意志唔係用錢買，創作有箝制就唔係創作。為錢拍嘢，不如炒股票。」

35歲、自言「細細個」已收看港台《頭條新聞》的李綺雯，向來關注時事。中學時期，她曾是辯論隊隊員，經常就不同社會議題，為正反兩方做資料搜集，公民意識漸漸成形。「還記得小四時，老師問我哋將來有咩理想，我話我10歳都未夠，而家諗會唔會太遠呀。我係嗰種諗到咩會講、見到同學被欺凌會出聲，會據理力爭嘅人，當時老師話我適合做議員。」

議員沒當上，卻成為演員，但依然是那個不平則鳴的她。「雨傘時，我有喺旺角出現，但唔係參與集會，係去旺角買完嘢，經過西洋菜街，見到啲人（示威者） 坐喺度。」她想起當日不時聽到身邊有人批評示威者佔領旺角：「一見面就話佢哋點解要喺旺角，話影響心情；你覺得影響心情咪熄咗啲新聞囉，你又要日日load住個新聞台、聽住遊行集會嘅訴求，但都無聆聽過，根本唔知佢哋爭取緊咩，淨係覺得佢哋爭取就好煩；如果你認真聽，佢哋爭取緊嘅，咪就係你每日抱怨嘅嘢。」

當年，李綺雯在社交平台發聲，成為「大台」藝人中的異數：「我係想講某啲說話俾某啲人聽，佢哋所謂行街都唔會去旺角，都只係去中環 high tea，咁啲人坐喺旺角又對佢哋有咩影響呢？佢哋根本唔知點解會坐喺度，然後就講話啲人影響佢哋，其實又影響咗咩呢？咪一樣可以繼續平行時空。」她當時出帖文後，也引來議論紛紛：「啲人覺得：『嘩！你藝人嚟㗎喎！點解好似好支持嘅？』嗰刻我淨係講個真相出嚟，你要不受影響過生活，你係可以唔受影響㗎，你可以照落旺角，經過嗰班人都無問題㗎，佢哋坐喺度，你咪照行過囉。」

<figure>
<img src="https://web.archive.org/web/20210712044521im_/https://www.hkcnews.com/news_新聞/hk-discuss/2020/06/反送中藝人-李綺雯-20200618231701_1f2a_large.jpg" alt="">
<figcaption>雨傘運動期間，李綺雯曾在個人Facebook 發聲。(截圖自她個人Facebook)</figcaption>
</figure>

<figure>
<img src="https://web.archive.org/web/20210712044521im_/https://www.hkcnews.com/news_新聞/hk-discuss/2020/06/李綺雯-反送中藝人-20200618231717_48f9_large.png" alt="">
<figcaption>雨傘運動期間，李綺雯曾在個人Facebook發聲。(截圖自她個人Facebook)</figcaption>
</figure>

### 做個貼地演員

去年6月9日，李綺雯與103萬香港人一起，走到街上反送中。「我覺得藝人係公眾人物，可以利用影響力，接觸到多啲人，孭起個責任。」她形容自己不是領導者，只想與香港人同行。「我唔係好叻領導大家，只係希望同每個香港人一齊行，咁我都係香港人，各司其職。我比較理性，出post唔會即時出，會諗一兩日應該點樣講， 沉澱下，唔係純粹出個發洩post，我會不斷諗下一步應該點做。」

李綺雯認為，作為演員，演戲不只為提供娛樂：「真正快樂係要由心出發。如果唔知觀眾需要咩，自以為嘅快樂，係接觸唔到佢哋嘅心，我哋作品就唔會有力度。我係一個演員，我真係好鍾意做戲，我希望我嘅戲係令到睇嘅人有所觸動、有所感受，而唔係做明星，萬千寵愛企喺個台好威。老實講明星要高高在上，梗係離地㗎啦，我唔明啲人點解咁意外佢哋心目中嘅明星係離地，明星係大家造出嚟。」

與香港人同呼吸，共歷喜與悲，才能演出角色的質感。李綺雯說：「走到街上，好多嘢都好觸動，好有感受。其中最深刻係見過一個中年嬸嬸行得晤係好順嘅，但拉住架買餸車，裝住凍飲風扇凳仔，由銅鑼灣行到金鐘，然後同年輕人講：『我真係好支持你哋㗎』。覺得件事 （社會運動） 唔係淨係屬於年輕人，係無分年紀；當然好多年輕人付出，我亦深受感動，尤其近期keep住排期審案。」

來到2020年，反送中運動一周年前夕，立法會粗暴通過《國歌法》，接續而來的是港版國安法。莫說參與遊行，恐怕日後連發表公開言論亦動輒得咎。「一路抱住心態係，我反對送中條例，咪講囉，我係香港市民，係有權表達，選擇嘅形式係出個post 之嘛。係咪喺香港，連咁mild （温和） 去表達自己睇法，都要擔心？如果係，我哋更需要去表達呢個擔憂、呢個諗法。」

她認為，從前一些人牽涉政治不敢多言，如今連社會議題亦避而不談，那更引證生活離不開政治。「我喺香港生活，點解唔講得？以前對政府施政會有怨言，覺得唔關政治事，而家連對社會嘅睇法都唔敢講，咪證明係同政治有關。淨係話我哋要有正能量，好似疫情派口罩，話我哋唔好理政府點樣，總之自己盡力派啦。吓？有啲嘢係政府應該做㗎嘛，點解佢能夠成為我哋嘅政府，好似好多人都唔理解。」

<figure>
<img src="https://web.archive.org/web/20210712044521im_/https://www.hkcnews.com/news_新聞/hk-discuss/2020/06/李綺雯-反送中藝人-20200618231645_1cf9_large.jpg" alt="">
<figcaption>2019年7月24日，李綺雯在旺角連儂牆拍照。 (李綺雯Facebook圖片)</figcaption>
</figure>

### 李綺雯於5月底發布短片，指希望「拍低香港人嘅感受」


{{< video src="https://web.archive.org/web/20210712044521if_/https://www.youtube.com/embed/gjhMq7dMseQ" >}}


### 肩負公眾人物責任

問李綺雯是否覺得自己投入政治，她淡然說那只是盡香港人的本份：「我講緊嘅嘢係一個正常人、係你哋嘅朋友都會轉發嘅post （帖文）。我生活喺香港，好多人都會咁做；撇除演員嘅身份，我都係一個香港人。你做任何行業、擁有任何身份前，都要做一個人先。」她說，自己是在做一個香港人。

「啲人問點解之前 （去年） 6月會出去，係因為覺得唔知仲有幾多次咁樣嘅機會，我可能而家出街都好危險。」惟她深信，上街並非唯一表達訴求的方法：「要爭取，有好多方式，只要呢樣嘢喺我哋心入面，一定會搵到唔同方式。之前都係集合唔同方式，至得到國際關注。」為擴闊國際視野，李綺雯每日必讀沈旭輝的評論文章。

過去，她也曾與團體合作，替年輕人尋找短期工作，又曾到小店當義務店長，「未來想進修戲劇治療課程，希望透過戲劇幫唔同階層嘅人，心靈得到治療。其實由舊年7月起，每晚睇新聞，情緒都好波動，我覺得大家都需要強壯嘅身體同心靈，至可以繼續行落去 。」

她更期待參與貼近社會題材的電影及節目製作：「趁而家仲有機會做，將來可能中立講事實嘅機會都唔會有；十幾廿年後，而家發生嘅嘢，下一代可能都唔會知，所以大家要keep住、要堅持。」

發聲藝人易成為政治清算的目標，擔心有天會被拘捕嗎？「我只係陳述事實，肺炎殺到係咪應該封關、源頭減截？呢啲都係事實，事實都唔講得？我無鬧過邊個，亦無咀咒過人，如果咁都俾人拉，全香港有一半人要被拉啦。」

有想過離開香港嗎？「無諗過。如果離開香港，咁而家爭取嘅，係為緊乜呀？」

<figure>
<img src="https://web.archive.org/web/20210712044521im_/https://www.hkcnews.com/news_新聞/hk-discuss/2020/06/李綺雯-反送中藝人-20200618231757_1dd1_large.jpg" alt="">
<figcaption>李綺雯說：「我哋爭取嘅自由民主公義係普世價值，就算英國有君主制度，都有議會，追求民主政制唔係淨係香港人嘅事。」(Lew Wong 攝)</figcaption>
</figure>

場地鳴謝： [誌](https://web.archive.org/web/20210712044521/https://www.facebook.com/%E8%AA%8C-hkfeature-2420841024641862/)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712044521/https://www.hkcnews.com/aboutus/#subscribe)
