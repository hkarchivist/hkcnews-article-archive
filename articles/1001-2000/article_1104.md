---
title: "墮落的女神"
date: "2017-01-23"
author: "方立言"
category: "眾說"
tags:
  - "恒生"
  - "恒生银行"
  - "恆生銀行"
  - "heng seng bank"
  - "heng seng"
url: "https://web.archive.org/web/20210628205932/https://www.hkcnews.com/article/1104/heng-seng-bank"
original_url: "https://www.hkcnews.com/article/1104/heng-seng-bank"
---

# 墮落的女神

私人銀行，在一般人眼中，就好像一個永遠追不到手的女神一樣，既高貴又神秘。無他，開戶動輒要幾百萬美金，客戶不是城中名人，便是隱形億萬富豪。除了提供投資理財等一般銀行服務，只要客戶金口一開，無論是買賣私人飛機、名畫、酒莊，私人銀行也能一一辦到。我認識不少朋友，人生目標之一，就是要在私人銀行開一個戶口，就猶如一定要把女神追到手一樣。

不過，原來女神也有墮落的一日。

「今次死得喇！年尾bonus實凍過水！」秘書Rachel這樣一叫，劃破了辦公室的寧靜。Rachel出名鍾意「喊驚」，平時我都見怪不怪，不過這次她提到bonus這個敏感的話題，我勉強回話：「今年個市差， 銀行生意係難做啲，但係都未致於冇bonus掛？」Rachel刻意壓低聲線：「頭先我喺pantry撞到HK Team個assistant Eva，佢話佢地有個大客走咗佬呀，而家兩個banker俾大官照緊肺喇！」大官是我們銀行大中華區的主管，事情要驚動到他，我隱約感到不妙。

細問之下，原來一間上市公司主席抵押股份借貸之後，遇著股市大跌，資不抵債「走佬」，縱使斬倉亦於是無補，銀行帳面損失以千萬計。「大拿拿幾千萬，佢地借錢出去之前冇check清楚架咩？咁樣蝕一蝕，全年bonus俾佢蝕晒啦⋯⋯」Rachel繼續嘮嘮叨叨，但我已經沒心情再聽下去。

未到六點，我立刻找來老友兼資深banker Donald落私竇吹水，聽聽他對這件事的分析。「其實我都有少少同情兩個同事。」Donald向來見解精闢，我洗耳恭聽。「呢幾年投行冇大刁，間間銀行都力谷PB業務，做靚盤數。全世界都睇你台戲，成個生態都唔同晒。」

「以前剛入行，每年交到revenue數就得，近幾年就要跑埋NNA (net new asset，即新錢)，呢幾年仲慘，KPI (key performance indicator，即決定年尾花紅多寡的重要指標) 仲複雜過微積分。」Donald猛力抽一口雪茄，繼續道：「投資、保險、貸款、股票抵押，其中一項唔到數都話扣bonus，谷數campaign一個接一個，呢季谷完基金，下季又谷結構產品，但做得PB客，好多都有自己一套諗法，到最後咪將我哋夾咗響中間。」

其實，除了跑數的壓力，私人銀行近年「捽數」的手法也是層出不窮。行內一直有傳，某歐資大行曾經試過向業績未達標的同事「送大禮」── 一個「O」字型的蛋糕和在其座位旁掛上寫著「I will try harder」的氣球──美其名為鼓勵，實質是對其業績「食蛋」的羞辱。

試問在如此環境下，一眾banker見到有做生意的機會，又怎會不雙眼發光？女神變凡人，原來只是一瞬間的事。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628205932/https://www.hkcnews.com/aboutus/#subscribe)

---

![博客 | 方立言](https://web.archive.org/web/20210628205932im_/https://www.hkcnews.com/uploads/avatars/bf97d53d-a9a8-4a4c-b0ca-2324ab411c71.png?1462492764)

**博客 | 方立言**

【方立言・財金大觀園】土生土長香港仔，機緣巧合下闖進跨國私人銀行，與一班「藍血人」共事。每天迫地鐵上班，卻為乘私人飛機的富豪巨賈管理財富。走遍歐、美、中資大行，道盡紙醉金迷背後的光怪陸離。
