---
title: "美食車"
date: "2017-02-10"
author: "摩記"
category: "眾說"
tags:
  - "香江"
  - "HK"
  - "香港"
  - "Hong Kong"
  - "美食車"
url: "https://web.archive.org/web/20211204140443/https://www.hkcnews.com/article/1652/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/1652/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 美食車

今期講車，唔係我最鐘意的Land Rover，係講美食車。唔講由自可，一講就要引用堅哥的助語詞：「你老味！」我唔係老味那些美食車經營者，我係老味呢個離地超人嘅政府。

唔知有冇聽錯，美食車嘅目的係推廣香港旅遊同埋幫青年人創業，同時發揮佢哋嘅創作精神。你老味，唔講其他使費，單單搞架車出牌，都要六十萬起錶。有報導話有經營者足足花咗過百萬搞佢架車出牌。入場費咁高，計劃一出，馬上打破唔少青年㕑神的創業夢，更唔合理嘅就係點解要市民攞錢出嚟幫政府搞推廣旅遊業，有冇搞錯！

再睇美食車點樣推廣旅遊？食物，我冇食過，都好似茶記menu mix and match。香港以為好得的茶餐廳只係地產霸權嘅side product。食物無營養之餘，成本又低，日日食茶記，慳番D錢都唔夠睇醫生。再睇吓主角架美食車。睇咗以為係部五噸半，通街都係，乜嘢創意、乜嘢特色一一欠奉，乜香港出品就係咁嘅料？最難頂就係見到個高官so卡片，係電視食住個包笑住咁講話價錢貼地。咁樣揾呢人帶領香港？朋友，唔好唸住高官好香港好、富豪好香港好，靠自己啦！靠自己行條路出嚟，靠自己自給自足。

<figure>
<img src="https://web.archive.org/web/20211204140443im_/https://www.hkcnews.com/news_新聞/hk-discuss/2017/02/Gregory%20SO-美食車-HK-20170210141958_226a_large.jpg" alt="">
<figcaption>商務及經濟發展局局長蘇錦樑日前出席美食車開幕禮，試食「黯然銷魂漢堡」。蘋果日報照片</figcaption>
</figure>

我認為美食車一定要港人優先，美食車應該為港人服務。台灣嘅夜市係招呼台灣人，將民間嘅智慧及生命力發揮，成為台灣旅遊嘅特色景點，使乜搞架美食車嚟吸引遊客！

美食車一早已經植根香港，只係比政府用地產霸權將佢哋封殺。車仔麵我細細個嘅時候係用手推車賣嘅麵食，重有格仔餅、雞蛋仔、假魚翅、鹵味、牛雜等等，都係用手推車嚟賣。一部手推木頭鐵皮美食車，就係香港嘅icon同精神，除咗獅子山，幫香港一齊掉那星頂住上嘅就係這部手推車。香港嘅平民百姓，一天辛勞，一部手推車美食就可以將我哋wind down 及 comfort下來。自力更生，不耍地產霸權，就係手推車嘅香港精神，就係因為同地產霸權對抗，所以命運只有死路一條。

<figure>
<img src="https://web.archive.org/web/20211204140443im_/https://www.hkcnews.com/news_新聞/hk-discuss/2017/02/Hong%20Kong-小販-雪糕車-20170209040148_6cdf_large.jpg" alt="">
<figcaption>除著持牌者年紀大退休，雪糕三輪車買少見少。蘋果日報照片</figcaption>
</figure>

香港早早就有有牌的美食車存在，雪糕車就係有牌的美食車，有設計、有得食、有音樂，重更方便。另外就係經常係學校區及公園出現嘅雪糕零食三輪電單車，都係有牌嘅。好硬淨嘅前律政司龍哥，佢老豆就係三輪車美食車嘅經營者。只要政府大量發牌比三輪車、手推車food truck，低入場費，一定吸引到好多人創業，加上香港多元文化，又多來自大江南北的移民，　各地嘅家鄉小食都貼地價有得食。香港美食之都以外會多一個稱號──街頭小食之都，Street Food Capital!


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211204140443/https://www.hkcnews.com/aboutus/#subscribe)

---

![博客 | 摩記](https://web.archive.org/web/20211204140443im_/https://www.hkcnews.com/uploads/avatars/076b29c0-d796-4f93-94ca-c0427b20a9c5.png?781888462)

**博客 | 摩記**

【摩記・跑山記】傳媒市場人。相信舊媒體、新媒體都是內容主導。剛剛成立WeeAre.com，一個由內容、社交媒體、大數據主導的網上媒體，希望嘗試在這個傳媒不景氣的時代，尋找一個新的空間。
