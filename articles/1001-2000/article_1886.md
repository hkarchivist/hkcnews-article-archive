---
title: "我笑他人看不穿"
date: "2017-02-18"
author: "撐久硬淨"
category: "眾說"
tags:
  - "李嘉誠"
  - "marketing"
  - "撐久硬淨"
url: "https://web.archive.org/web/20210701082521/https://www.hkcnews.com/article/1886/marketing"
original_url: "https://www.hkcnews.com/article/1886/marketing"
---

# 我笑他人看不穿

上星期舖咗篇 [《別人笑我太瘋癲》](https://web.archive.org/web/20210701082521/https://www.hkcnews.com/article/1623/%E5%88%A5%E4%BA%BA%E7%AC%91%E6%88%91%E5%A4%AA%E7%98%8B%E7%99%B2) ，一時得閒，千挑萬選咗張周星馳劇照內有字幕對白「我笑他人看不穿」收尾來呼應，結果俾老編cut左，大概係冇版權的緣故。(老編按：沒有版權問題，是老編一時疏忽，壞了筆者的巧思，已立即補回，請各位讀者再看 [《別人笑我太瘋癲》](https://web.archive.org/web/20210701082521/https://www.hkcnews.com/article/1623/%E5%88%A5%E4%BA%BA%E7%AC%91%E6%88%91%E5%A4%AA%E7%98%8B%E7%99%B2) 。)   
   
 不過話口未完，Donald Trump效應，各大企業開始響應交數，增加就業職缺，然後Donald Trump識做提出減稅政策，眉來眼去官商勾結之下，企業股價大漲，本周初美股創新高。   
   
 唔係話我牙擦睇穿佢，一個老sales十三張一定衝大頭造起個勢，所謂頭過身就過，過咗海就係神仙。老百姓每天水深火熱沒有耐性，你研究三年未必搵到一條真正好橋，講幾句好話就馬上贏得掌聲，勾結商人立即可以交數。政治就係咁膚淺，政治其實離不開錢，撐久硬第一次明白這個道理是中學生時期讀咗日本經典漫畫史村翔和池上遼一的《英雄本色》(又名《聖堂教父》)。

一個文明地方開始仇富代表中下階層搵唔到錢，八十年代香港人人以誠哥為目標，買樓優先睇長實，李超人是大家力爭上游的偶像，到二千年誠哥歷盡幾次金融風暴都不動如山，以為大家應該更佩服佢至係啦，so sorry，誠哥無事都俾人鬧餐飽，彷彿祖宗山墳俾人淋咗狗血。事實上，唔係誠哥變咗，亦唔係D老百姓變咗，係個社會經濟差咗遮。一個人自覺沒有希望，就唔想見到別人有希望，呢D叫一籮蟹，邊個爬上去，其他蟹就會拉返你落黎，咁結果就係攬住一齊死。你係唔係一籮蟹其中之一，自己問心啦。

<figure>
<img src="https://web.archive.org/web/20210701082521im_/https://www.hkcnews.com/news_新聞/hk-discuss/2017/02/長江和記實業有限公司-李嘉誠-HK-20170218142530_2651_large.jpg" alt="">
</figure>

咁當一個社會開始仇富之後就會有D所謂人民英雄出來爭取工人福利，愈民主的社會愈泛濫福利主義，如果連個政府都認為富人要對窮人負責任，個政治執行就愈來愈傾向共產，工人福利愈高商人營利愈少，短期好似大快人心，長期是逼D商家減少請人，甚至遷冊或結束營業，社會開始出現商人逃亡潮或公司倒閉潮。大政府的角色本來是維持公平和分配資源，結果商人走晒，資源冇晒，政府由均富最後變成均貧，整個經濟如一潭死水，更多人面對失業。台灣目前的狀況就係咁樣。   
   
 最後個世界窮到燶，大政府終於肯變回小政府，開放經濟，釋出優惠條件，讓一小部分人先富起來，呢班人有錢後馬上識做，舖橋搭路開大門請人，於是政府又交到數，百姓又見返D希望，天下太平，阿燦變成了強國人。直到下一個經濟難關大家過唔到，又開始抱怨天地不公貧富懸殊，大家開始媽叉政府，憎恨有錢人，甚至搞暴力革命…   
   
 天道循環，羅貫中說這世界分久必合合久必分，福爾摩斯說這世界的事其實不斷在重複，你睇唔穿只因你沒有細心把歷史讀好。三十年前我哋崇拜李超人，和三十年後嘅今天強國人崇拜無敵馬雲何其相似。共產黨出現鄧小平讓小部分人先富起來，美國選出Donald Trump於是國際警察變回自私商人，這都是循環中的必經之路。(第17集)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210701082521/https://www.hkcnews.com/aboutus/#subscribe)

---

![博客 | 撐久硬淨](https://web.archive.org/web/20210701082521im_/https://www.hkcnews.com/uploads/avatars/67fbe415-7e6f-4e9a-b1be-1109d13ec660.png?1551442189)

**博客 | 撐久硬淨**

【撐久硬淨・撐硬】末代打工仔，堅守撐、久、硬、淨四大原則。遊走港台媒體界、廣告界、各產業界，見盡吹牛拍馬陰險古惑，仲未死得。你吹得我脹咩？
