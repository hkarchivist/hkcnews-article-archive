---
title: "別人笑我太瘋癲"
date: "2017-02-09"
last_updated: "2017-02-18 14:06:07"
author: "撐久硬淨"
category: "眾說"
tags:
  - "香江"
  - "HK"
  - "香港"
  - "Hong Kong"
url: "https://web.archive.org/web/20210701082552/https://www.hkcnews.com/article/1623/hong-kong"
original_url: "https://www.hkcnews.com/article/1623/hong-kong"
---

# 別人笑我太瘋癲

Marketing踩入政治是近數十年的事，所謂Political Marketing。直到二次世界大戰前後，數千年來政治主權都是血淋淋拳頭刀鎗打出來的天下，你睇睇泰國的局勢就知道秀才遇著兵如何經得起武力洗禮，鎗桿子出政權，媽屐停唔該企埋一邊。中國第一個軍事強橫又最會搞political marketing既人應該係毛澤東，他寫的詩詞作的歌仔，上至文人下至文盲都啷啷上口，街知巷聞，造成聲勢之浩大讓當時的人才和人潮都覺得投向共產黨才有希望。文宣如何鞏固政治力量，這是全球最恐怖的一次成功示範。   
   
 大概一九七幾年美國行銷之父Philip Kotler把政治納入其學術版圖，把voters視為一個市場，如何滿足市場需求，把一個人才或蠢材捧上去做一區之主甚至一國元首，變成一套市場營銷學問。Political Marketing由此而生。搞政治，不用拳頭，可以靠吹牛。

<figure>
<img src="https://web.archive.org/web/20210701082552im_/https://www.hkcnews.com/news_新聞/hk-discuss/2017/01/obama-20170121084319_193c_large.jpg" alt="">
<figcaption>奧巴馬夫婦出席特朗普的總統就職禮。美聯社</figcaption>
</figure>

隨便舉二個成功例子。第一個是奧巴馬大人，佢知道市場訴求改變，於是八年總統任期都講change。不過實際上這八年美國有什麼大改變你上網自己睇美國人點講吧，奧巴馬大人為美國改變或許最大的change就是拉登變成了ISIS。   
   
 另一個例子是Donald Trump。你咪以為佢係狂人，你睇下佢D仔女嘅談吐就知這個家族智商絕高而且聰明漂亮。佢口頭大罵中國搶走晒D就業機會，轉頭不經意就流出個可愛孫女著唐裝唸唐詩的Youtube短片，而在上任前同一周就急不及待跟無敵馬雲見面。政治人物每個動作都有智囊團設計過，咁嘅含意自然係絕對有得傾啦。


{{< video src="https://web.archive.org/web/20210701082552if_/https://www.youtube.com/embed/tcK9jxrYhD8" >}}


Donald Trump從頭到尾都係做緊老sales，把客戶想要的sell俾客戶，見人講人話見鬼講鬼話，不放棄任何一個埋單機會。佢競選時丟出一堆違反現代文明的個人觀點，違反國際共同利益的本位主義，結果他還是當選了，吹咩？其實這表示那些種族歧視、階級歧視、性別歧視和利己主義、大男人主義、西部牛仔主義，本來在美國本土就有為數不少的支持者，而且這些人冇必要大剌剌承認，但會暗暗投佢一票，最重要係，個市場仍然訴求改變。Donald Trump提出的每項政策都是與前不同的改變，最低限度是與奧巴馬完全對立的改變，逢奧必反唔得咩，不過佢形象上唔係向前改，而係變回二百年前中西部的白人土豪啫。至於那些種族隔離政策呀、保護主義呀、鎖國主義呀咁，該有的本來就有，該冇的唔係佢想話有就有，美國總統的實權除咗決定唔按發射核彈掀起世界大戰嗰粒掣外，其他都被各大勢力縛架，你睇下佢簽行政指令禁止中東七國入境才一天就被法院駁回就知啦。

咁身為Top Sales條數吹到咁大點交呢又？第一當然係搞掂班自己友幫資本家賺大錢，有錢佬每人賺多一億，老百姓就有機會賺多一百，再請班有錢佬(大概三百個，每人多提供一萬個職位)，美國失業率就自然降低1%。呢條數說易唔易說難唔難，美國2016人口普查不過3.2億人口多一點，失業率4.9%，如果失業率是以勞動人口計算不是以全部人口計算，美國失業人口估計約1000萬至1600萬之間，無敵馬雲訪問美國，隨口一噏就係提供美國一百萬個就業機會，咁嘅羅汁，容乜易交數丫!

<figure>
<img src="https://web.archive.org/web/20210701082552im_/https://www.hkcnews.com/news_新聞/hk-discuss/2017/01/donald%20trump-20170110101940_1e37_large.jpg" alt="">
<figcaption>特朗普以候任總統身分會晤馬雲，馬雲承諾提供一百萬個就業機會給美國。美聯社</figcaption>
</figure>

撐久硬敢同你打賭，未來五年的美國尤其紐約地皮和房地產必定全面向上，貧富懸殊的社會必將更加貧富懸殊。全球文明社會早已傾向貧富懸殊的U型，比較有心的政治人物只須要在貧富兩邊修修補補就已經功德圓滿，上下不是人的永遠係我地呢D中產階級。(第13集)

<figure>
<img src="https://web.archive.org/web/20210701082552im_/https://www.hkcnews.com/news_新聞/hk-discuss/2017/02/眾新聞-撐久硬淨-marketing-20170218135546_f8fa_large.png" alt="">
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210701082552/https://www.hkcnews.com/aboutus/#subscribe)

---

![博客 | 撐久硬淨](https://web.archive.org/web/20210701082552im_/https://www.hkcnews.com/uploads/avatars/67fbe415-7e6f-4e9a-b1be-1109d13ec660.png?1551442189)

**博客 | 撐久硬淨**

【撐久硬淨・撐硬】末代打工仔，堅守撐、久、硬、淨四大原則。遊走港台媒體界、廣告界、各產業界，見盡吹牛拍馬陰險古惑，仲未死得。你吹得我脹咩？
