---
title: "外判併招標 賤物鬥窮人"
date: "2017-01-23"
author: "胡恩威"
category: "眾說"
tags:
  - "香江"
  - "HK"
  - "香港"
  - "Hong Kong"
url: "https://web.archive.org/web/20170326061503/https://www.hkcnews.com/article/1158/%E5%A4%96%E5%88%A4%E4%BD%B5%E6%8B%9B%E6%A8%99-%E8%B3%A4%E7%89%A9%E9%AC%A5%E7%AA%AE%E4%BA%BA"
original_url: "https://www.hkcnews.com/article/1158/%E5%A4%96%E5%88%A4%E4%BD%B5%E6%8B%9B%E6%A8%99-%E8%B3%A4%E7%89%A9%E9%AC%A5%E7%AA%AE%E4%BA%BA"
---

# 外判併招標 賤物鬥窮人

香港政府鍾意搞「六大慘業」。

第一︰保安，人工低、又辛苦，訓練唔好又無晉升機會。   
 第二︰清潔，食環署外判，大家都知有幾刻薄。   
 第三︰飲食業，McDonald而家幾多錢一個鐘？大家樂幾錢一個鐘？幾多錢先合理？最低工資三十幾蚊；人工越來越低。   
 第四︰小販，趕盡殺絕，雞蛋仔阿伯，逼幾多人跳河。   
 第五︰農業，因為近年禽流感，政府搞炒地皮，基本上趕盡殺絕。   
 第六︰垃圾，而家街邊倒垃圾都係非本地人士，印巴籍或者尼泊爾籍，用廉價勞工。

政府好成功咁發展佢哋，真係趕盡殺絕或者揸到最盡。第一，政府係保安最大僱主，管清潔管垃圾，政府係最大嘅外判工，但係政府係最刻薄，製造咁多超低時薪嘅咁工作係政府外判制度一手做成。飲食呢…租金咁貴，地產咁強勁。根本上係業主地主攞哂啲錢，唯有搾啲工人。政府嘅消滅小販政策，搞到小販無啖好食，市集又無，我朋友搞有機農場、有機市集都做得好苦。小販、農業同市集都有密切關係，唔係拮魚蛋咁簡單，好多人以為推住架牛腩車好污糟，其實講緊小販仲有第二啲，賣有機蔬菜，有機肉類。呢啲有需求但唔去搞。倒垃圾係政府食環署控制哂。所以「六大慘業」基本上係政府一手搞成。

<figure>
<img src="https://web.archive.org/web/20170326061503im_/https://www.hkcnews.com/news_新聞/hk-discuss/2017/01/貧窮-hk%20government-Hong%20Kong-20170123012131_2946_large.jpg" alt="">
<figcaption>政府很多清潔工作都外判，製造出層層剝削的機會。</figcaption>
</figure>

外判同招標制度形成今日香港貧窮問題，因為外判同招標制度製造好多剝削機會，導致好多資源分配不平均。先講外判制度點嚟？政府部門好似食環署康文署，政府提供俾市民服務，以外判制度判出去。外判制度好處係︰可以管理靈活啲，服務監督無咁官僚化。但因為外判範圍太大太廣，佢嘅監督制度靠文件文書，形成一個現象︰外判商剝削保安同清潔工，外判制度只不過係有批人處理文件，攞到工作返嚟，將呢啲文件同工作俾第二啲人做，佢哋唔係直接將錢俾保安同清潔工，所以佢哋去示威要政府俾最低工資，點解政府唔直接請呢啲人呢？直接請清潔工慳返中間啲剝削費。   
   
 另外一個係招標，政府招標要價低者得，呢個價低係咪最低呢？大家都要研究係咪價低，因為政府能夠qualify合資格參與招標嘅公司，佢設計咗個遊戲規則︰細公司、中小型公司，諗都唔使諗。以建築設計為例，如果中小型公司想去接建築署啲標係無可能，全部都係大公司，唔知要有幾多資金！所以成個招標制度係為大公司而設。點解香港招標政策要益大公司呢？因為好多國家規定立法︰政府招標係應該顧及中小型公司。譬如而家香港建築設計，你會見到政府做嘅嘢越來越難睇難用，最大嘅問題係「中小型公司」完全參與唔到。承建商都係，中小型公司想接標？諗都唔使諗。所以中小型公司越來越少，製造多啲中產嘅機會越來越少、令到窮人變中產嘅機會也越來越少。所以如果政府制度唔改係唔掂嘅！   
   
 貧富懸殊或者貧窮問題當然無一日能完全解決。下一任特首應該處理乜嘢呢？我哋應該點樣要求政策呢？

## 我認為第一︰關愛基金，一係廢咗佢，我哋有東華保良局咁多慈善機構，點解要整啲關愛基金？

香港貧窮問題係因為缺乏智庫，智庫定期收集有關貧窮或者收入情況嘅資料，政府十年前做過，中間無做過。係咪應該關愛基金慢慢變成智庫諗啲政策出嚟，俾政府或者大機構去做，好過而家派三千蚊遊學禮券，無用。而家智庫處理貧窮問題，處理低下層生活資料數據嚴重不足。

## 第二，我想有一個口號，學李光耀一句說話，我覺得好合理，好啱香港精神，佢話︰要有一個fair society而唔係一個welfare society。

香港都係喇，我哋希望有個公平社會而唔係一個福利社會。我哋無一個公平系統去做招標做外判，無一個公平系統去讓低收入市民去讀好啲嘅學校。無一個公平系統去等人睇到好嘅傳媒雜誌同報紙。

## 第三︰特區政府係咪應該考慮用「採購法」？引入公平嘅採購機制，而呢個機制能夠製造就業。

## 第四︰貧窮問題上，窮係一種權利，有人可以選擇窮，但係佢選擇窮唔等於佢無合理嘅生活空間。

有啲香港人唔同意，窮係唔啱！去到最後一個核心問題︰睇返麥里浩時期，嗰陣香港好多窮人，佢嘅貧窮政策係做社區、睇返老屋邨，好似彩虹邨、佢哋本身有社區經濟，前舖後居，有小販、有地區就業，附近有工廠，有一個生態環境。有居住地方亦有工作地方，有就業有生活，有一個所謂「社區」。有工作，製造生活，所以繼續喺嗰地方居住。而唔係好似我哋而家模式，似一個儲物櫃。

<figure>
<img src="https://web.archive.org/web/20170326061503im_/https://www.hkcnews.com/news_新聞/hk-discuss/2017/01/公屋-Hong%20Kong-貧窮-20170123013649_115d_large.jpg" alt="">
<figcaption>舊屋邨設計有社區概念，讓居民在區內能生活、工作。</figcaption>
</figure>

你去到新屋邨將人塞哂入去，無其他配套，無社區設施，無生活、無工作。跟住搞啲車船補貼，架床疊屋。例如天水圍，係咪應該搞啲產業呢？譬如蔡瀾先生建議過喺天水圍搞中國美食市集，等天水圍新移民去搞，新疆燒烤四川小吃，至少可以製造就業。就業唔等於大企業製造出嚟先叫就業。點解香港咁悶一定要去冷氣商場呢？係咪可以多啲地方揀？貧窮問題去到最後都係中小企政策嘅問題，同埋經濟政策嘅問題，我哋點樣可以創造一啲可持續發展嘅就業，而唔係可持續剝削嘅就業，我哋睇返李光耀呢一句︰香港要做一個Fair society，無人希望係一個福利社會。

---

![博客 | 胡恩威](https://web.archive.org/web/20170326061503im_/https://www.hkcnews.com/uploads/avatars/5dec86c3-c034-4b5f-ad6a-483c969447ce.png?2057331038)

**博客 | 胡恩威**

【胡恩威・幸福政治學】政治是火，火可以令我們溫暖，也可以燒掉一切。政治應該是追求幸福的工具和過程，認識政策我們才可以知怎樣去取暖，避免我們的人性和創意被政治燒掉。幸福才是政冶的目標，什麼政策可以令我們更幸福？文化藝術到傳媒、建築、規劃等政策的目標，就是令我們生活得更幸福。
