---
title: "棋局"
date: "2017-02-01"
author: "方立言"
category: "眾說"
tags:
  - "特首選戰"
url: "https://web.archive.org/web/20210629055801/https://www.hkcnews.com/article/1425/%E7%89%B9%E9%A6%96%E9%81%B8%E6%88%B0"
original_url: "https://www.hkcnews.com/article/1425/%E7%89%B9%E9%A6%96%E9%81%B8%E6%88%B0"
---

# 棋局

大年初一，親戚飯局，等開飯。

兩個表侄拎咗盒中國象棋出嚟玩。兩個六歲𡃁仔大對決，我又湊熱鬧去睇吓佢哋捉成點。

表侄B仔我一向知佢聰明，不嬲都話頭醒尾。佢嘅對手大舊，講醒目講頭腦，應該唔係B仔嗰皮。所以我哋班大人暗地開咗個盤口，個個都買B仔贏硬。

點知睇到咁上下，大家都發覺落錯注。大舊呢，以一個六歲𡃁仔嚟講，棋藝真係幾有章法。行每一步都有佢嘅用意，而且一啲都唔衝動。相反平時響大人面前醒醒目目嘅B仔，啲棋亂晒籠，而且仲好多時忍唔住衝動亂行。

大舊一步一步咁進逼，終於去到將軍，而且「將」到B仔冇棋。B仔勉強將隻「帥」移歪，正當大家都以為大舊會一嘢搵隻「車」食咗佢之際，大舊居然冇咁做，仲行咗一步九唔搭八嘅棋，睇到大家莫名其妙。

搞咗一大輪，大舊主動提出，呢鋪棋不如當打和啦。B仔聽到，拿拿臨應承咗，仲鬼死咁開心。

眾人散去之後，我坐咗埋大舊身邊，靜雞雞問佢：「你頭先特登唔贏呀B仔架，係咪？」

大舊點了點頭，露出了一個細路仔獨有嘅天真笑容。

「點解呀？」我問。

「B仔如果輸咗，佢會唔開心。」大舊答。

「咁你唔想贏咩？」我好奇又問。

大舊個樣好似傻下傻下咁，又露出佢嗰個招牌笑容，跟住拎咗拎頭，就走開咗去搵B仔玩。

我忽然諗，好多嘢，贏輸其實都唔係最重要，最緊要嘅係，個遊戲會繼續有人肯陪你玩。

至於真正嘅輸贏，邊個先係技高一籌，其實自己早就心裡有數。

贏在心還是贏出面，你會點樣選擇？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629055801/https://www.hkcnews.com/aboutus/#subscribe)

---

![博客 | 方立言](https://web.archive.org/web/20210629055801im_/https://www.hkcnews.com/uploads/avatars/bf97d53d-a9a8-4a4c-b0ca-2324ab411c71.png?1462492764)

**博客 | 方立言**

【方立言・財金大觀園】土生土長香港仔，機緣巧合下闖進跨國私人銀行，與一班「藍血人」共事。每天迫地鐵上班，卻為乘私人飛機的富豪巨賈管理財富。走遍歐、美、中資大行，道盡紙醉金迷背後的光怪陸離。
