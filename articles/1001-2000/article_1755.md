---
title: "網上搵唔到嘅書"
date: "2017-02-14"
last_updated: "2017-02-14 18:46:39"
author: "撐久硬淨"
category: "眾說"
tags:
  - "銅鑼灣書店"
  - "李波"
  - "林榮基"
  - "桂民海"
  - "呂波"
  - "Causeway Bay Books"
  - "铜锣湾书店"
  - "書店"
  - "閱讀"
  - "看書"
  - "閱書"
url: "https://web.archive.org/web/20210701082644/https://www.hkcnews.com/article/1755/causeway-bay-books"
original_url: "https://www.hkcnews.com/article/1755/causeway-bay-books"
---

# 網上搵唔到嘅書

家陣香港地世風日下，政治圈道德淪亡，人人荷包縮水，潮流又興偏激狂躁，不難明白，懷舊有一種療癒效果。話說蘇東坡當年俾皇帝燉冬菇去咗黃州，眼見通街黃面婆老而彌癲，於是遙想公瑾當年，小喬初嫁了… 由此寫下千古名句，想一想，懷舊實在有其振作作用…

《眾說》獨家影音專欄 [【基叔帶你逛書店】](https://web.archive.org/web/20210701082644/https://www.hkcnews.com/blogger/%E6%9E%97%E6%A6%AE%E5%9F%BA-31) ，撐久硬集集睇到入晒神，諗起靚仔果陣時死慳死抵唔去拮魚蛋唔飲可樂維他奶，儲起幾蚊就去實用書局、上海書局、廣華書局搵書買，果種樂趣，非網購可以代替。

果個年代，算做八十年代初吧，我地D住土瓜灣大嘅中低階層，零用錢有限，居住環境有限，睇《龍虎門》係一日八堂課輪廿幾個同學櫃桶底偷睇睇完，睇《龍虎豹》就叫同學阿報紙仔去佢阿媽報攤「借」 一本出來，講明唔准整污糟。咁買書囉喎，老豆教落大概有三大原則：

## 1.　買圖書館借唔到嘅 (唔係至熱門就係至冷門，再唔係就係翻版)

## 2.    買平裝本(因為屋企冇位擺，D精裝硬枕頭版你以為裡面真係有藏寶地圖四十二章經咩)

## 3.    買需要認真讀或認真保留的， 站在書局睇得完嘅就唔使買

一個渴望知識的塞豆窿，走去書局可以磨半日，眼前琳瑯滿目，古時叫劉姥姥入大觀園，今天叫周星馳公開招募女主角，多到眼花件件都唔錯但你又唔想買貴，最後真係俾你hunt到件筍嘢，果種滿足感非筆墨可以形容。(唔信你問下星爺囉^p^)

作為老sales，今天我可以話俾你知，呢個世界買嘢嘅人只有兩種：第一種人清楚自己要買乜；第二種人係想買佢未見過嘅。愈文明有錢的社會，第二種人就愈多。一方面係hunting的樂趣，另一方面是購買者希望獲得前所未有的經歷去豐富自己的人生。

咁你去網購就死啦。What can you search without a target? 你只會找到你想找的書，同類型的書或相關系列， 你永遠找不到一本你唔知道但可以吸引你的書。以你興趣咁偏狹的頭腦，電腦來去推薦俾你的，「看這本書的人同時會看呢一本…」之類的，永遠走唔出同一個框。無論多愛看書的人，習慣網購之後會愈來愈蠢，因為他的搜尋及購買的big data告訴電腦他就只喜歡這些書… 你的過去局限了你的未來…

搞網購D大哥又有一億種理由反駁我… 不過我用網購永遠找不到我下面這些我發夢都唔會夢到，但對我往後影響深遠的好書，尤其在我小學未畢業之前！

## 我的第一本象棋故事書，粵東三鳳業餘棋王曾展鴻的高足黎子健所著。

為了收集裡面的各路棋王，什麼粵東三鳳四大天王魔叔東北虎上海神童…十年內買了近百本象棋棋譜，背熟，直到進大學才收手。

<figure>
<img src="https://web.archive.org/web/20210701082644im_/https://www.hkcnews.com/news_新聞/hk-discuss/2017/02/書-撐久硬淨-閱讀-20170214154947_12c5_large.jpg" alt="">
<figcaption>出版社：香港偉青書店HK$2.5，無出版日期</figcaption>
</figure>

## 我的第一本蘇東坡選註本。老蘇的名篇都在裡面，註得簡明扼要。

<figure>
<img src="https://web.archive.org/web/20210701082644im_/https://www.hkcnews.com/news_新聞/hk-discuss/2017/02/書-撐久硬淨-閱讀-20170214154858_3744_large.jpg" alt="">
<figcaption>出版社：香港萬里書店HK$ 2.2，1978年1月版</figcaption>
</figure>

## 我的第一本先秦諸子入門。

不過買此書時純粹只為跟小學校車上的老友鬥數成語典故。一次學會三十幾句成語，而且有故事有對策，小時候無事把它翻到爛。

<figure>
<img src="https://web.archive.org/web/20210701082644im_/https://www.hkcnews.com/news_新聞/hk-discuss/2017/02/書-撐久硬淨-閱讀-20170214154924_150b_large.jpg" alt="">
<figcaption>出版社：香港偉記書局 HK$ 3.5，無出版日期</figcaption>
</figure>

## 我的第一本食譜。唔知點解要買。

不過七十年代茶樓各種點心製法都在裡面，今天慶幸仍珍藏到這本書。陳友記係乜水就真係到依家都唔知。

<figure>
<img src="https://web.archive.org/web/20210701082644im_/https://www.hkcnews.com/news_新聞/hk-discuss/2017/02/書-撐久硬淨-閱讀-20170214154837_a533_large.jpg" alt="">
<figcaption>出版社：香港得利書局HK$4.0，1978年9月版</figcaption>
</figure>

以上大概都購於1983年前吧，當時小弟唸小學四五六年班左右吧，五蚊以上的書唔捨得買…那些年住土瓜灣馬頭圍道，記得附近有間三多軒專賣文具和模型，但都好Q貴，於是最常拉衫尾跟老豆去實用或廣華執書… 因為仲有打六至八折…

敬 [基叔](https://web.archive.org/web/20210701082644/https://www.hkcnews.com/blogger/%E6%9E%97%E6%A6%AE%E5%9F%BA-31) ！(第15集)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210701082644/https://www.hkcnews.com/aboutus/#subscribe)

---

![博客 | 撐久硬淨](https://web.archive.org/web/20210701082644im_/https://www.hkcnews.com/uploads/avatars/67fbe415-7e6f-4e9a-b1be-1109d13ec660.png?1551442189)

**博客 | 撐久硬淨**

【撐久硬淨・撐硬】末代打工仔，堅守撐、久、硬、淨四大原則。遊走港台媒體界、廣告界、各產業界，見盡吹牛拍馬陰險古惑，仲未死得。你吹得我脹咩？
