---
title: "舊書時間：《姊妹》"
date: "2017-02-22"
author: "撐久硬淨"
category: "眾說"
tags:
  - "閱讀"
  - "看書"
  - "閱書"
  - "生活"
url: "https://web.archive.org/web/20210712003534/https://www.hkcnews.com/article/1992/%E8%88%8A%E6%9B%B8%E6%99%82%E9%96%93%EF%BC%9A%E3%80%8A%E5%A7%8A%E5%A6%B9%E3%80%8B"
original_url: "https://www.hkcnews.com/article/1992/%E8%88%8A%E6%9B%B8%E6%99%82%E9%96%93%EF%BC%9A%E3%80%8A%E5%A7%8A%E5%A6%B9%E3%80%8B"
---

# 舊書時間：《姊妹》

[前文講起以前D舊書](https://web.archive.org/web/20210712003534/https://www.hkcnews.com/article/1755/%E7%B6%B2%E4%B8%8A%E6%90%B5%E5%94%94%E5%88%B0%E5%98%85%E6%9B%B8) ，《龍虎門》《龍虎豹》之類， 惹來舊同學大打咀炮。東拉西扯，師兄鳴爺突然提起《姊妹》。 大家隨即放炮：男人老狗，做乜睇《姊妹》？鳴爺輕描淡寫：屋企只要有個女人，點會睇唔到《姊妹》？

撐久硬一邊笑一邊回憶，當年小息或食飯時間，男生輪著看《龍虎門 》《天下》《刀劍笑》之時， 女生好像是幾個人一堆在討論姊妹和電視週刊之類。後來有一個交叉點，男生女生一齊睇Yes! (順便提吓個怪現象，男生永遠係一個人默默看偷偷笑，女生卻永遠係頭併頭一齊看，密密斟。)

男生睇《姊妹》，無非想偷窺女生的秘密，不過到你真正夠老狗之時就知道，無論你看盡天下書問盡天下人，都不一定能夠了解你身邊的另一半，何況係天下女人…《姊妹》的回憶，最後只剩下每期當紅封面女郎到底係邊個。靈機一閃，當年《姊妹》執笠，撐久硬都買咗一本經典珍藏版，裡面刊載歷屆封面女郎玉照…搵咗三日搵返出嚟，真係遙想各位《姊妹》當年…靚得佢丫!

第697期《姊妹》到底係唔係最後一期好似又唔係，咁點解獨留這期可能同封面係鍾楚紅有關。如此美麗的鍾楚紅堪稱影壇第一美女，港姐中的港姐，當年三甲不入，D評判係未盲Q晒。

***1976年只有22歲的封面女郎林青霞， 邊個會諗到佢會走去演東方不敗？***

<figure>
<img src="https://web.archive.org/web/20210712003534im_/https://www.hkcnews.com/news_新聞/hk-discuss/2017/02/Hong%20Kong-姊妹-閱讀-20170222020237_2c16_large.jpg" alt="">
</figure>

***四十年不變的米雪，天才女演員，如果香港係荷里活， 佢就梅麗史翠普了。七八十年代的古裝花旦， 演技好的她肯定是前三名。***

<figure>
<img src="https://web.archive.org/web/20210712003534im_/https://www.hkcnews.com/news_新聞/hk-discuss/2017/02/閱讀-姊妹-HK-20170222020106_23cb_large.jpg" alt="">
</figure>

***咁講開電視女王，一定要有汪阿姐。汪阿姐果張完美鵝蛋臉，時裝古裝俱佳。當年時裝女藝人十之八九個個長頭髮，清湯掛麵，小波浪大波浪，汪阿姐突然剪短頭髮演都市女強人，驚動全城， 如無記錯應該係《天虹》，好Sharp！***

<figure>
<img src="https://web.archive.org/web/20210712003534im_/https://www.hkcnews.com/news_新聞/hk-discuss/2017/02/姊妹-閱讀-HK-20170222020158_e573_large.jpg" alt="">
</figure>

> ***至於阿叻哥一生人只有在她面前不敢鬆毛鬆翼...黃杏秀的古裝扮相靚到不得了，演技不差於汪阿姐和米雪，最厲害正派反派都能演，溫柔潑辣陰險俱到位，小李飛刀演林仙兒，肯定是她代表作。***

<figure>
<img src="https://web.archive.org/web/20210712003534im_/https://www.hkcnews.com/news_新聞/hk-discuss/2017/02/姊妹-閱讀-香港-20170222020039_e2f1_large.jpg" alt="">
</figure>

***去到八十年代。如果以廣告佬嘅眼光去睇，後生時期關之琳造型個range好大，由貴氣千金到鄰家女孩都得，未必是好演員，但肯定是很好用的廣告model。***

<figure>
<img src="https://web.archive.org/web/20210712003534im_/https://www.hkcnews.com/news_新聞/hk-discuss/2017/02/姊妹-閱讀-Hong%20Kong-20170222022857_bf1f_large.jpg" alt="">
</figure>

***至於王祖賢和劉嘉玲，當年一眼就知不是本地人，有種不一樣氣質。***

<figure>
<img src="https://web.archive.org/web/20210712003534im_/https://www.hkcnews.com/news_新聞/hk-discuss/2017/02/看書-姊妹-Hong%20Kong-20170222022511_10c4_large.jpg" alt="">
</figure>

<figure>
<img src="https://web.archive.org/web/20210712003534im_/https://www.hkcnews.com/news_新聞/hk-discuss/2017/02/閱讀-Hong%20Kong-姊妹-20170222022539_102d_large.jpg" alt="">
</figure>

不過《姊妹》唔係俾廣告佬睇嘅，更加唔係俾麻甩佬睇嘅，《姊妹》係俾全香港姊妹睇嘅，睇完後幾姊妹就手挽手去髮型屋搵阿Robert仔，指住個封面話：「我地要剪呢個頭！」

(本集所有圖片翻攝自《姊妹》，向昔日致敬！)(第19集)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712003534/https://www.hkcnews.com/aboutus/#subscribe)

---

![博客 | 撐久硬淨](https://web.archive.org/web/20210712003534im_/https://www.hkcnews.com/uploads/avatars/67fbe415-7e6f-4e9a-b1be-1109d13ec660.png?1551442189)

**博客 | 撐久硬淨**

【撐久硬淨・撐硬】末代打工仔，堅守撐、久、硬、淨四大原則。遊走港台媒體界、廣告界、各產業界，見盡吹牛拍馬陰險古惑，仲未死得。你吹得我脹咩？
