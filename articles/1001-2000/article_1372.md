---
title: "休將白髮唱黃雞"
date: "2017-01-31"
author: "撐久硬淨"
category: "眾說"
tags:
  - "農曆新年"
  - "新年"
  - "春節"
  - "過新年"
  - "過年"
  - "Chinese New Year"
  - "Spring Festival"
  - "香港人"
  - "雞年"
url: "https://web.archive.org/web/20220109130607/https://www.hkcnews.com/article/1372/chinese-new-year"
original_url: "https://www.hkcnews.com/article/1372/chinese-new-year"
---

# 休將白髮唱黃雞

雞年賀喜，上網急尋雞年喜賀辭，找足半天，雞毛都搵唔到一條。   
   
 用國語來唸倒還好便宜了事，事關雞與機同音，又與吉諧音，於是有：   
   
 大雞大利   
 雞不可失   
 雞祥如意   
   
 等等諧音句。   
   
 不過作為地道香港人，怎麼看雞字都很雞，歷來雞嘢就唔算係好嘢。你話金雞報喜，我金雞馬上想起吳君如和她戲中的職業，叫到金雞仲要報喜有咗，真係大吉利是。   
   
 找找古代成語：雞飛狗跳、雞鳴狗盗、雞犬升天、殺雞取卵、呆若木雞、雞食放光蟲、黃鼠狼同雞拜年…都唔係D咩好句。咁你話古人云雞即鳳凰，是天上神鳥，咁古人又云，鳳即凡鳥，我老友荔枝角狗叔話齋：凡鳥做得鳳凰，就唔使叫做雞啦。   
   
 新正頭賀新年，過年過節思想更要樂觀正面，與其睇電視睇一堆政客show，例如特首夫婦賀年拍條片沒有子女卻圍住一班九唔搭八的西裝男女，數字2.0派五舊水俾大陸駐港乞兒…之類，不如努力上網，搵多d與雞有關嘅正面思維。   
   
 所謂皇天不負有心人，又或是世事無絕對，查來查去終於有所悟：原來雞不是講在口邊的，而是砥礪在身邊的，例如：   
   
 ・聞雞起舞：提醒你做人最緊要努力，而且凡事唔好靠天才波，多做練習有前途！   
 ・唔好騰雞：在這大事代，驚都無用，要冷靜思維。   
 ・識得執雞：隨機應變，在混亂中埋門攞分。   
 ・雞糊都係糊：唔好大貪，最緊要贏，食住個勢。   
 ・大雞唔食細米：對自己要有所期許，人生要有長遠的大目標。   
   
 最後，為了捍衛繁體字，更應避免用諧音，故意寫d錯字嚟教壞細路，以為咁叫做KUSO實情非常幼稚。於是撐久硬千挑萬選，揀左個「鶴立雞群」利是封派俾D後輩！年輕人，要有志向！

<figure>
<img src="https://web.archive.org/web/20220109130607im_/https://www.hkcnews.com/news_新聞/hk-discuss/2017/01/雞年-香港人-2017-20170131004447_2979_large.jpg" alt="">
</figure>

祝大家   
 雞年大好運！   
 (第9集)

---

![博客 | 撐久硬淨](https://web.archive.org/web/20220109130607im_/https://www.hkcnews.com/uploads/avatars/67fbe415-7e6f-4e9a-b1be-1109d13ec660.png?1551442189)

**博客 | 撐久硬淨**

【撐久硬淨・撐硬】末代打工仔，堅守撐、久、硬、淨四大原則。遊走港台媒體界、廣告界、各產業界，見盡吹牛拍馬陰險古惑，仲未死得。你吹得我脹咩？
