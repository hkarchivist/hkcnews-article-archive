---
title: "老婆大人"
date: "2017-02-16"
last_updated: "2017-02-16 14:02:43"
author: "撐久硬淨"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "林兆波"
  - "林兆波博士"
url: "https://web.archive.org/web/20210701082527/https://www.hkcnews.com/article/1809/carrie-lam"
original_url: "https://www.hkcnews.com/article/1809/carrie-lam"
---

# 老婆大人

歷史上一個人物是否有能力管治好一個地方， 與其夫妻關係其實毫無關係。大禹治水十三年，三過家門而不入，聖人孔夫子由他而下三代出妻(即係離婚)，中國史上開創盛世的英明君主如漢武帝、唐太宗、康熙、乾隆等都妻妾成群。美國最偉大總統林肯家有惡妻，每天只想晚點回家，二十世紀最佳CEO Jack Welch日理萬機唔黐家，一退休就另娶靚女去也。

唔知幾時開始，外國D政治人物只要攞個老婆或老公出嚟「大」人， 就馬上可以加好多分，搶多好多票。而自從九七之後，香港特首及熱門候選人，都一定要用下老婆大人呢一招。

遙想老懞董伉儷，真箇門當戶對夫妻臉，英國留學完婚，董夫人既是社交名媛，又是慈善社工領袖(冇記錯係紅十字會會長)，明明四平八穩，好一對上流夫妻。如果唔係為咗個A1座位…唉… 我到依家都仲好想坐吓A1座位，但始終無機會坐得到…今天回頭看，只能當做另一個Murphy’s Law的案例，該賴嘢的遲早一定會賴嘢…

煲呔曾夫人最近天天和老公十指緊扣，用去Ball嘅心情同打扮上Court，其實我百思不得其解意義何在？夫妻形象有利於證明貪污是無辜？

阿唐與阿英，基本上老婆大人呢招係用嚟轉移視綫，用來擋煞嘅。講真，禍不及妻兒，龍蝦何罪呢？

不過所謂江山代有X人出，一代新人勝舊人。老婆大人， 點大都大唔過老公大人。

<figure>
<img src="https://web.archive.org/web/20210701082527im_/https://www.hkcnews.com/news_新聞/hk-discuss/2017/02/林鄭-林兆波-特首選戰-20170216125358_1a87_large.png" alt="">
</figure>

「由附照可見我對個人儀容不着意，所以不願面對大眾。故此我在2月3日那天選擇不出現。但我對妳的支持是無限的。」

記得初中果時撐久硬唸倫理課有個project，係要每人開本簿寫self portrait (類似神經病人寫自我描述或政治戰犯寫讖悔文)， 也是如此貼張照片俾阿老師然後同老師告解「由附照就可知道我XXX，為什麼當時這樣做又那樣做…但其實我的心是XX無限的…」原來這種格式，也可以用在幾十年夫妻的情人節告解信上。真係好X嘢！

如果這篇文章不是初中生代打，就是我的瑪記中學師兄波哥跟我撐久硬一樣，難忘初中倫理課的老師幾廿年同一格式的功課，更寫出如此情深有理，理中又圖文並茂證據確鑿的愛情應用文，俾老婆貼FB時有根有據有情有義好使好用…

老公大人，咁X大，我只好叫pass…(第17集)

**後記：老公大人自己點講？去片啦...**


{{< video src="https://web.archive.org/web/20210701082527if_/https://www.youtube.com/embed/n3LRdPf2l5A" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210701082527/https://www.hkcnews.com/aboutus/#subscribe)

---

![博客 | 撐久硬淨](https://web.archive.org/web/20210701082527im_/https://www.hkcnews.com/uploads/avatars/67fbe415-7e6f-4e9a-b1be-1109d13ec660.png?1551442189)

**博客 | 撐久硬淨**

【撐久硬淨・撐硬】末代打工仔，堅守撐、久、硬、淨四大原則。遊走港台媒體界、廣告界、各產業界，見盡吹牛拍馬陰險古惑，仲未死得。你吹得我脹咩？
