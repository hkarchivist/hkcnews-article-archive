---
title: "數字2.0快啲去驗吓眼"
date: "2017-02-20"
author: "不才"
category: "眾說"
tags:
  - "特首選戰"
  - "特首"
  - "林鄭月娥"
  - "林鄭"
  - "Carrie Lam"
url: "https://web.archive.org/web/20221006010530/https://www.hkcnews.com/article/1908/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD20%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/1908/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD20%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 數字2.0快啲去驗吓眼

<figure>
<img src="https://web.archive.org/web/20221006010530im_/https://www.hkcnews.com/news_新聞/hk-discuss/2017/02/林鄭月娥-問責官員-特首選戰-20170220121305_2a6c_large.png" alt="">
<figcaption>I just don't see what I have done wrong in the last two or three weeks. (Bloomberg, 17-2-2017)</figcaption>
</figure>

數字2.0真係好鍾意自暴其短，佢近日又試公開講咗一啲佢「睇唔到」但係好多好多香港市民都睇得到嘅嘢。係咁咦google一吓，就知道佢有唔少「睇唔到」嘅案例，怕且數字2.0就快病入膏「盲」喇。

## （一）睇唔到鉛水事件有官員要負責：

「政府高官在《食水含鉛超標調查委員會報告》發表後召開記者會，五名問責官員及署長當中，四人（陳茂波、張炳良、應耀康、林天星）…致歉，但政務司司長林鄭月娥只表示，司局長及相關部門責無旁貸、水務署有一定責任，但不代表個別官員有法不依、疏於職守，也看不到有誰要為事件負上個人責任。」( [香港01 31-5-2016](https://web.archive.org/web/20221006010530/https://www.hk01.com/%E6%B8%AF%E8%81%9E/23703/-%E9%89%9B%E6%B0%B4%E9%A2%A8%E6%B3%A2-%E5%9B%9B%E9%AB%98%E5%AE%98%E8%87%B4%E6%AD%89-%E5%94%AF%E6%9E%97%E9%84%AD%E5%A0%85%E6%8C%81-%E7%9C%8B%E4%B8%8D%E5%88%B0%E6%9C%89%E8%AA%B0%E8%A6%81%E8%B2%A0%E5%80%8B%E4%BA%BA%E8%B2%AC%E4%BB%BB) )

## （二）睇唔到西九起故宮有私心私利：

「林鄭月娥表示：『於香港建設一個故宮文化博物館，土地運用是正當是適合，資金方面得到馬會慷慨捐助，更重要得到中央政府各相關部委配合，於文物出境政策提供方便，讓香港長期展出文物，我真的看不到所謂私心私利何在？』」( [無綫新聞10-1-2017](https://web.archive.org/web/20221006010530/http://news.tvb.com/local/5874b0da6db28c931a4f220b) )

## （三）睇唔到有意見反對現時嘅福利政策：

「就梁振英任內執行的部分政策存有爭議並引發反對聲音，林鄭現在稱要延續有關政策會否令市民反感？對此，林鄭指，看不到社會有聲音反對現屆政府在社會福利等方面的政策不應延續。」( [香港商報17-1-2017](https://web.archive.org/web/20221006010530/http://www.hkcd.com.hk/content/2017-01/17/content_3620265.htm) )

## （四）睇唔到有證據顯示中聯辦幫手拉票：

「有報道指，中聯辦要求不同選委在特首提名時支持前政務司長林鄭月娥，涉為她拉票。林鄭月娥在無綫電視《講清講楚》表示，看不到有證據證明有此事發生，亦見不到中聯辦為參選人拉票的需要。」( [明報 29-1-2017](https://web.archive.org/web/20221006010530/https://m.mingpao.com/ins/instantnews/web_tc/article/20170129/s00001/1485683982860) )

## （五）睇唔到有機構可以影響市民嘅睇法：

「多家傳媒引述消息指…張德江近日南下…明言林鄭月娥是中央唯一支持的特首參選人，並且這是政治局的一致決定。林鄭月娥…未有直接回應有關傳聞…又說看不到一個人或一個機構，可影響市民對各個參選人的看法。」( [立場新聞6-2-2017](https://web.archive.org/web/20221006010530/https://thestandnews.com/politics/%E5%82%B3%E5%BC%B5%E5%BE%B7%E6%B1%9F%E6%8C%87%E7%82%BA%E4%B8%AD%E5%A4%AE%E5%94%AF%E4%B8%80%E6%94%AF%E6%8C%81%E5%8F%83%E9%81%B8%E4%BA%BA-%E6%9E%97%E9%84%AD%E6%9C%88%E5%A8%A5-%E6%9C%83%E7%B9%BC%E7%BA%8C%E5%8A%AA%E5%8A%9B%E9%80%B2%E8%A1%8C%E7%AB%B6%E9%81%B8%E5%B7%A5%E4%BD%9C/) )

## （六）睇唔到自己有乜做錯：

“(Lam said) I just don’t see what I have done wrong in the last two or three weeks, but my poll seems have come down a bit.” ( [Bloomberg, 17-2-2017](https://web.archive.org/web/20221006010530/https://www.bloomberg.com/politics/articles/2017-02-16/-china-s-pick-for-hong-kong-chief-courts-growth-to-quiet-unrest) )

唉，見你咁慘，成日都睇唔到嘢，不才就幫下你。

（一）鉛水事件有官員要負責：如果你無失憶，應該重記得香港依家係行緊問責制，而你同埋其他司局長都屬於政治任命。你哋坐咗呢個位逗咗呢份人工，但係又搞到政府啲嘢一鑊粥，咁你同另外兩個局長咪要為鉛水事件負上你哋嘅政治責任囉。就係咁簡單，不才同好多香港市民都睇得好清楚喎。

（二）西九故宮有私利：唔該留意吓新聞。《 [恒隆系人馬早知西九建故宮](https://web.archive.org/web/20221006010530/https://www.hkcnews.com/article/561/%E6%81%92%E9%9A%86%E7%B3%BB%E4%BA%BA%E9%A6%AC%E6%97%A9%E7%9F%A5%E8%A5%BF%E4%B9%9D%E6%95%85%E5%AE%AE) 》(眾新聞6-1-2017)；《 [朱凱迪質疑港府去年增賽馬日換取建故宮捐助](https://web.archive.org/web/20221006010530/http://topick.hket.com/article/1614221/%E6%9C%B1%E5%87%B1%E8%BF%AA%E8%B3%AA%E7%96%91%E6%B8%AF%E5%BA%9C%E5%8E%BB%E5%B9%B4%E5%A2%9E%E8%B3%BD%E9%A6%AC%E6%97%A5%E6%8F%9B%E5%8F%96%E5%BB%BA%E6%95%85%E5%AE%AE%E6%8D%90%E5%8A%A9) 》(香港經濟日報6-1-2017)；《 [嚴迅奇自己收費自己估，西九故宮館做法正常嗎？](https://web.archive.org/web/20221006010530/https://theinitium.com/article/20170117-hongkong-western-kowloon04/) 》(端傳媒 17-1-2017)

（三）反對現時福利政策：講多無謂，擘大眼去睇吓香港「社工之父」同埋社福界兩大團體有咩意見。《 [專訪周永新：香港政府得罪年輕人，激怒中年人，失去老年人](https://web.archive.org/web/20221006010530/https://theinitium.com/article/20160621-hongkong-nelsonchow/) 》(端傳媒21-6-2016)；《 [林鄭 社福界葉劉](https://web.archive.org/web/20221006010530/http://www.hkswgu.org.hk/node/985) 》(香港社會工作者總工會14-12-2016) ；《 [「退休保障」在香港社會的討論歷程及海外經驗的啟示](https://web.archive.org/web/20221006010530/http://www.hkcss.org.hk/uploadfileMgnt/0_2016330115311.pdf) 》(香港社會服務聯會2016年3月)

（四）中聯辦幫手拉票：初步證據喺呢度，其他證據最好問吓經常出沒嘅消息人士。《 [中聯辦追魂call為林鄭拉票 郭榮鏗籲葉劉為自己發聲](https://web.archive.org/web/20221006010530/http://hk.apple.nextmedia.com/realtime/news/20170202/56251421) 》(蘋果日報2-2-2017)

（五）有機構可以影響市民嘅睇法：你睇唔到，不如用隻耳仔聽吓田大少點講啦，佢話「依家做生意嗰啲全部因為見到中聯辦出嚟大力撐呀林鄭，全部縮埋嘅，唔夠膽提名呀曾俊華」（《 [中聯辦力撐林鄭 田北俊：幫倒忙](https://web.archive.org/web/20221006010530/http://app3.rthk.hk/special/pau/article.php?aid=2239) 》(香港電台 19-1-2017)。呢個屬於香港外部勢力嘅機構，依家唔單止影響緊選委，重影響埋香港普羅大眾對幾個特首參選人嘅睇法。中大傳播與民意調查中心所做嘅民調就講咗，數字2.0嘅支持度只得28.2%，對手鬍鬚曾拋離佢超過14%，不過，認為數字2.0會當選嘅市民喺過去呢個月就狂升超過20%，有成65.9%，而認為鬍鬚曾會贏嘅就跌剩18.3% (SCMP, 9-2-2017) 。

（六）睇唔到自己有乜做錯：唉，呢個真係幫你唔到。我哋個個都睇到，但係你自己又偏偏睇唔到，唔通，你係啲烏糟蹋塌嘢？抑或，數字2.0你要去驗吓嘅，其實係你嘅其他器官？

---

![博客 | 不才](https://web.archive.org/web/20221006010530im_/https://www.hkcnews.com/uploads/avatars/af842997-ab5c-4861-86b1-480de98305eb.png?1344685171)

**博客 | 不才**

【不才・就是不才】學海無涯，回頭是岸。結果…
