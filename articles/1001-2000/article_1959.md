---
title: "公道自在人心"
date: "2017-02-21"
author: "撐久硬淨"
category: "眾說"
tags:
  - "警察"
  - "policeman"
  - "police"
  - "警方"
  - "七警案"
  - "七警"
  - "7警"
url: "https://web.archive.org/web/20220109151337/https://www.hkcnews.com/article/1959/policeman"
original_url: "https://www.hkcnews.com/article/1959/policeman"
---

# 公道自在人心

今夜收到姑姐從香港寄來的短訊，裡面是一段加拿大電台錄音，評論七警的判決，話當法律判七警有罪，是站在公義的對立面，之類咁囉。好明顯佢係藍絲帶唔係黃絲帶。

<figure>
<img src="https://web.archive.org/web/20220109151337im_/https://www.hkcnews.com/news_新聞/hk-discuss/2017/02/曾健超-七警-police-20170217112023_b1e5_large.png" alt="">
</figure>

警民絲帶衝突呢單嘢，我向來不表示意見。我地做老sales，冇乜主場或立場，習慣騎場係一定嘅。表態最少俾一半人鬧死，另一半又覺得你撐佢係應份嘅，咁戇居嘅政治嘢，最好唔好掂啦。

不過由細到大姑姐最錫我，就好似我第二個阿媽咁，佢出招過嚟，冇反應已經係好不孝。咁我不如咁講下啦。

第一，我哋由細食電視撈飯長大的，由林嘉華主持的《警訊》到呂良偉、李青山主演的《男子漢》，或你睇麗的電視嘉倫、黃莎莉主演的《大丈夫》，劉志榮當差的《變色龍》…香港最賣座電視或電影題材之一就係警察，唔好扮嘢， 如果你五十歲以上，起碼睇過千小時，如果三十歲以上，也有五百小時，十幾歲剩係識打機嘅，就繼續打機啦，呢度講是講非都唔會關你事。──咁所以你對警察這個行業其實一點都唔陌生。

<figure>
<img src="https://web.archive.org/web/20220109151337im_/https://www.hkcnews.com/news_新聞/hk-discuss/2017/02/林嘉華-警訊-警察-20170221020748_26af_large.jpg" alt="">
<figcaption>林嘉華(右)是少年警訊第一代主持。網絡照片</figcaption>
</figure>

第二，咁差佬打人係最常見情節。香港人睇咁多警察故事，問心果句，邊有人會相信差佬唔會打人嫁，重要嘅係果條友抵唔抵打之嘛。

第三，你係香港人，如果三十歲以上，應該睇咗廿幾年劉德華。我哋睇住劉德華由街邊古惑仔做到新哥，又由黑腳(軍裝)做到香港保安局局長。如果劉德華係古惑仔，打佢嘅阿sir可能係秦沛張耀揚，我地會睇到咬牙切齒；咁如果佢係差佬，佢就會窩兩拳果D囂張賤格嘅大奸狗好似阿沈威龍方咁，我哋又會睇到大快人心喎。

所以我話，公道自在人心。不過人心肉做，睇下你肉緊果個劉德華，企係哪一邊遮。

而法治之區，睇戲都知啦，差佬打人無論有沒有理由，最緊要唔好俾人睇見。拍埋片證據確鑿，衰硬嘅。如果一個執法人員只要找到一個大家可以體諒的理由就能夠知法犯法，咁我地唔使法治啦。咁唔使法治得唔得？梗係得格，中國五千年，都係人治，家陣十幾億人口，多過美國四倍添。還有香港， 九七之後唔係法治又唔係人治，一直都係蛋治，不過香港都總算尚未陸沉啦。

至於果D挨塊面過嚟就話你差佬打人，搵對波頂過嚟又大叫差佬非禮果D，藍絲帶物開番個youtube，再在各警察總部門外擺部LED，廿四小時幫佢獻世囉，最好獻足一世。記得當年中學歷史老師外號「江青」有句口頭禪：人必自侮然後人侮之。依家呢個世界，你跌落水未必有人救，但一定有人拍到，冇死錯人嘅。

我成日都話，敵人嘅敵人不是朋友，你冇必要撐佢。

姑姐，我盡力答咗你嘞，嗱臨早D瞓，身體健康最重要。

Good Night！（第18集）

---

![博客 | 撐久硬淨](https://web.archive.org/web/20220109151337im_/https://www.hkcnews.com/uploads/avatars/67fbe415-7e6f-4e9a-b1be-1109d13ec660.png?1551442189)

**博客 | 撐久硬淨**

【撐久硬淨・撐硬】末代打工仔，堅守撐、久、硬、淨四大原則。遊走港台媒體界、廣告界、各產業界，見盡吹牛拍馬陰險古惑，仲未死得。你吹得我脹咩？
