---
title: "生化危機9 之 鋼鐵人大戰葉問"
date: "2017-02-07"
author: "撐久硬淨"
category: "眾說"
tags:
  - "movie"
  - "movies"
  - "電影"
  - "电影"
  - "big data"
  - "荷里活"
url: "https://web.archive.org/web/20210701082542/https://www.hkcnews.com/article/1390/%E7%94%9F%E5%8C%96%E5%8D%B1%E6%A9%9F9%E4%B9%8B%E9%8B%BC%E9%90%B5%E4%BA%BA%E5%A4%A7%E6%88%B0%E8%91%89%E5%95%8F"
original_url: "https://www.hkcnews.com/article/1390/%E7%94%9F%E5%8C%96%E5%8D%B1%E6%A9%9F9%E4%B9%8B%E9%8B%BC%E9%90%B5%E4%BA%BA%E5%A4%A7%E6%88%B0%E8%91%89%E5%95%8F"
---

# 生化危機9 之 鋼鐵人大戰葉問

香港人數十年如一日，過年點都要睇番場賀歲片，一家大細入戲院笑餐飽，樂也融融。   
   
 今年例外。   
   
 同選特首一樣，今年嘅賀歲片，三個字講完：冇得揀！


{{< video src="https://web.archive.org/web/20210701082542if_/https://www.youtube.com/embed/vML9RxtnkF8" >}}


自從人類開始迷戀電腦的威力後，就開始吹噓Big Data。1990年香港中文大學最熱門的幾個科目，最熱是商學院的China Trade, 另外兩名，一個係商學院的Management by Information System簡稱MIS，另一個係工程學院的Information Engineering簡稱IEG, 此可謂Big Data學的前身。名校開科為社會之先驅，搶步在趨勢中培養人才，當年的中大不愧是名校。   
   
 2017年，大數據學問搞了廿幾年，商界最受惠者莫如電影投資業，受害者莫如認真的電影觀眾。   
   
 電影業在互聯網無際的網海中打撈最熱門且重複率最高的熱門議題和當紅人物，比對每人曾經參與的最近期票房，以明星組合加上熱門題材打造新片，方程式一算，叮一聲，此片當可超過十億，於是毫不猶疑投資三五億搞大製作的老故事去也。   
   
 大數據的結果，其實唔洗大數據我都講得到你聽：例如

鋼鐵人一定要由Robert Downey Jr.主演。   
 蜘蛛人只要係靚仔，邊個主演都得，年齡最好永遠停留在大學時代。   
 Avengers系列每集只要有Robert Downey Jr.的鋼鐵人插個花，票房可以多二三成，咁你pay配角錢約主角片酬的二成加全球分紅，片商和演員都皆大歡喜。   
 賭城風雲你加一加王晶、周潤發、張家輝、劉德華的華人合理票房，然後用比照鋼鐵人擔正和客串的條件，放入全中國票房系統的model演算一下，唔洗乜嘢劇情就輕鬆賺幾億人民幣，人人分水，睇完唔知講乜。   
 如果有好橋，唔洗急，留返下次先用啦。   
   
 自從有咗Big Data，電影投資無往而不利，投資者不用盲目去審視自己根本唔識睇嘅劇本，只要用D Big Data 搜索下D已經在談論的舊橋，炒埋一碟，就收水搞掂。   
   
 Big Data無法創作一幅沒有人見過的畫，更無法創作一部前所未有的電影。2016全球賣座韓國「驚艷」片《屍速列車》，集齊美國Hollywood最賣座元素：


{{< video src="https://web.archive.org/web/20210701082542if_/https://www.youtube.com/embed/1F54CkQU-yM" >}}


1. 莫名其妙的喪屍 (呢條橋由1996年Sony Playstation的遊戲Bio HaZard開始)

2. 停不了的火車 (呢條橋由1994年Speed開始)

3. 搞離婚但拚了命照顧女兒的父親 (呢條橋是近五年Hollywood的最佳關係橋)

4. 保護大肚的老婆 (2010至今炒到第七系列的美國熱門喪屍電視劇Walking Dead，第一男主角Andrew Lincoln一開始就係要保護大肚的老婆)

兩條熱門大橋加上兩段最熱門的感人角色關係，條片順利sell遍全球，咁仲洗乜度新嘢遮。   
   
 去年底個market突然又多咗好多西部片，例如Magnificent 7，呢部由1954年黑澤明創作的經典電影《七武士》，曾經被全球翻拍過無數次，包括1960 Hollywood尤伯連納、查里士布朗臣的經典版和1989香港由鄭少秋、梁朝偉、張學友等合演的，我認為更經典版的忠義群英 (我認為更經典的原因是一般七個角色導演只能成功描劃出四至五個角色，而這部由唐基明導演的佳作七個人都個性鮮明形象突出，其實非常難得。) 這個七武士的大橋曾經被成功現代化過一次，就係後來由佐治古尼和畢彼德等合演的Ocean Eleven，七個變了十一個，打山賊變成騙劫賭場。   
   
 不過自從有咗Big Data，現代化係多餘的，Magnificent Seven基本上就照抄舊橋，而且無人會質疑在淘金熱的年代美國西部如何會有一位有官銜的黑鬼警長。上wikipedia查一下，可看到Big Data如何神準地預估到這部電影票房的威力。   
   
 然後你再諗諗點解近期多咗咁多西部鎗枝片？推想與去年總統大選，川普提出開放鎗械管制的政策惹來全美激烈爭議有D關係吧。   
   
 於是這幾年的賀歲片，只要沒有周星馳演出的笑片，周星馳唔知掛名做乜Q的笑片都會大賣。直到某天數據下降至低於投資回報率，咁啱星爺又有返D演出興致，我們才或會有幸再為星爺粉墨登場的新作而一笑矣。   
   
 補記：此片題目撐久硬唔收錢供應一條唔洗大數據都知道收硬的大片…話說鋼鐵人奉命去紐約剿滅喪屍群，屍群無限打到彈盡兼冇電之際，巧遇當地民兵領袖詠春葉問…二人惺惺相惜，(而且你知道Robert Dewney Jr私底下也學過下詠春)，葉問授以詠春拳小念頭尋橋標指和失傳的116手木人樁法…後來葉問不幸被咬，變成宇宙最強喪屍，鋼鐵人利用大數據演算出第117-120手木人樁法，含淚擊倒詠春一代宗師喪屍版… (電影海報當然係Robert Downey Jr. 同Donnie Yen特寫)   
   
 唔洗篤數，都最少收十億人仔啦…(第12集)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210701082542/https://www.hkcnews.com/aboutus/#subscribe)

---

![博客 | 撐久硬淨](https://web.archive.org/web/20210701082542im_/https://www.hkcnews.com/uploads/avatars/67fbe415-7e6f-4e9a-b1be-1109d13ec660.png?1551442189)

**博客 | 撐久硬淨**

【撐久硬淨・撐硬】末代打工仔，堅守撐、久、硬、淨四大原則。遊走港台媒體界、廣告界、各產業界，見盡吹牛拍馬陰險古惑，仲未死得。你吹得我脹咩？
