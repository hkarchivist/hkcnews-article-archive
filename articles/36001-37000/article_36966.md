---
title: "太太疫市創婚紗店向有需要人士義借　感激元朗街坊FB群組：遠親不如近鄰"
date: "2021-01-10"
last_updated: "2021-01-11 13:34:23"
author: "記者黎卓欣"
category: "眾聞"
tags:
  - "婚宴"
  - "結婚"
  - "黃色經濟圈"
url: "https://web.archive.org/web/20210729035400/https://www.hkcnews.com/article/36966/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37160/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDfb%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/36966/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37160/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDfb%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 太太疫市創婚紗店向有需要人士義借　感激元朗街坊FB群組：遠親不如近鄰

**在一個街坊分享資訊群組中，有個話題高手叫「謝太」，分享的帖文離不開兩種，一是使人嘩然兼驚歎的美食分享，一個人吃臉盤般大的白飯當前菜；另一種則是問街坊有沒有需要租借禮服，前線醫護、急救員、殘疾人士、長者或有經濟需要者能免費租用，也不時會送出新淨餐具。**

**謝太用字豪情粗獷，食量驚人，不見其人或會猜想是個中年「師奶」，怎料一日她在群組訴苦，說自己或未獲教職續約，害怕會失業，又透露泰國是自己家鄉，對泰國社運特別揪心，揭開這位「阿太」的面紗，卻又令人對這位「佬味濃」小妮子更好奇。**

**「路係人行出嚟。」謝太笑說。失去工作後膽粗粗創業，還要是在疫情下嚴重受創的婚紗業。謝太希望讓客人能舉辦一場無憾、得體婚禮，然而不時遇上故意刁難客人。現在再談起，她仍對元朗街坊的支持感激不盡，也感謝大家鼓勵她創業：「元朗嘅街坊好有心，有種遠親不如近鄰嘅感覺......令我好感恩。」2020年，難關接踵而來，樂觀的謝太坦言有時好人難做，提醒毋忘初心：「有陣時會氣餒，但我會記住仍然有好多人，需要我哋去幫手。」**

<figure>
<img src="https://web.archive.org/web/20210729035400im_/https://www.hkcnews.com/news_新聞/hk-discuss/2021/01/婚宴-黃色經濟圈-20210104195918_1958_large.jpg" alt="">
<figcaption>謝太（Maggie)是「慧子婚紗」的老闆娘。黎卓欣攝</figcaption>
</figure>

雖不是第一次見到「謝太」的樣貌，但看見真人還是有點訝異。在擁有近4萬人的Facebook群組中，有個飯量驚人的名人，令放題店老闆都聞風喪膽，街坊看見有幾人份量的套餐推出，都會召喚她來挑戰。叫得「阿太」，還以為有一定年紀，怎料眼前的女生比想像中還要年輕。一頭咖啡色的捲髮，腦勺後綁著一個大蝴蝶結，眼皮塗上帶閃粉的眼影，似是日本少女的打扮。

婚後才搬到元朗居住的她，笑說對元朗最初的印象是「啲人都幾粗魯，開口埋口都會夾雜下啲粗口」，後來相處久了，才感到街坊的爽直真摯。

「我覺得元朗嘅街坊好有心，好有一種遠親不如近鄰嘅感覺......講一講就會即刻去互相幫忙、好團結，個群組好似將元朗黃嘅街坊凝聚埋一齊，比好多歡樂大家、有傾有講。有陣時好大壓力，睇吓大家啲post，又或者畀大家又笑下我啲post（笑你嘅食量？）應該係，哈哈。」

<figure>
<img src="https://web.archive.org/web/20210729035400im_/https://www.hkcnews.com/news_新聞/hk-discuss/2021/01/黃色經濟圈-婚宴-20210104224227_d463_large.png" alt="">
<figcaption>謝太在群組中分享美食，圖為一人份量。社交網站截圖</figcaption>
</figure>

去年，謝太失掉工作後很是迷惘，也曾在群組訴苦。街坊見狀紛紛留言也勉勵她不如試開婚紗店當老闆。

「佢哋會同我講，欣賞我化嘅妝、覺得我美學觸覺好強、亦有話覺得我嘅配搭很好。」創業意念變行動，開店後，街坊們又主動提點她護理裙褂及清潔婚紗的方法，也有人教她傳統的習俗儀式。

不過，疫情使婚紗業重創，在市道低迷時入行，謝太笑說自己是「破斧沉舟、已後無退路」：「所以要諗好多方法，令自己可以捱得到。」新人數量減少、婚期改完又改，她坦言生意難做：「佢一改，有其他人預約咗相同嘅嘢就要cancel，會建議佢試吓相似嘅款式先，如果真係唔得，頂多買多條裙返嚟，但成本就會好多。不過點計都係一個好好嘅學習機會，捱得過呢關，之後有其他挑戰都可以應付到。」

工作室舖上一層軟綿綿的地氈，謝太準備了拖鞋，又著記者先消毒才就坐。疫情下本已是緊張大師的她，更是小心翼翼，讓客人放心：「每日都會清潔工作室、定期搵清潔公司做霧化大消毒，如果客人試過啲衫，一定全部攞去洗。我成日都話，嚟我度碌地都得。」   
   
 作為初哥，她有感在艱難時期同行互相扶持更顯可貴：「成日話『同行如敵國』，我覺得黃色經濟圈並唔係咁，行家會互相分享經驗、合作，去幫助大家。」

### 難捱的一年　分享溫暖

「2020對我來講，係好難捱嘅一年，唔止我一個，全香港人都係咁。我就諗可唔可以盡我最大嘅能力去幫人。」「慧子婚紗」現時主力租借結婚用品，也會包辦化妝服務，前線醫護、急救員、殘疾人士、長者或有經濟需要者仍能免費租用。

謝太記得，有位婆婆曾主動聯絡她，說是從一些送免費物資的群組中，獲悉她能免費借出婚禮物資。一談之下，發現對方是為智障的兒子及媳婦借用禮服：「傾傾吓又發現原來婆婆好多婚禮流程、細節嘅嘢都唔識點樣去處理，就決定幫佢哋。最後仲就幫手化埋妝、佈置個場地。當時連攝影師都係義務幫手，好感動。」

去年同樣爆發社運的泰國，是謝太的家鄉，娘家親人都在泰國，看到兩地的政府壓制人民的新聞、特別揪心。辦婚宴總算是喜事，她笑言開設這間店既是幫人，也是為自己在絕望的社會環境中帶來力量：「有客人結婚時已懷孕，最近打嚟話訂埋百日宴嘅嘢，好似睇住佢嫁人再有埋小朋友咁。同埋有得見住咁多化妝品、靚衫都自然會好開心，有陣時我會影啲產品相，都會覺得好靚，自己心情都會好咗。」還是藏不住那點少女心。

<figure>
<img src="https://web.archive.org/web/20210729035400im_/https://www.hkcnews.com/news_新聞/hk-discuss/2021/01/婚禮界-黃色經濟圈-20210104195802_1146_large.jpg" alt="">
<figcaption>謝太笑言開設這間店既是幫人，也是為自己在絕望的社會環境中帶來力量。黎卓欣攝</figcaption>
</figure>

### 開業後難關接踵　曾感氣餒

不過，做生意不同以往做善事，有了錢銀交易，免不了會出現爭執。「有啲人可能睇完其他資訊或者報導，以為呢度係不限條件、完全免費，當呢度係『免費放題』，揀完一堆名牌禮服但又要求唔畀錢，有啲話純粹想借嚟自己影相。因為唔駛畀錢，有啲人又會好冇交帶，hold住啲嘢但最後無嚟到。」

為免被濫用資源，她只好限制免費租借的款式及數量，並要求對方提供婚期證明：「有陣時你拎咗咁多嘢，萬一真係有更加需要嘅人，要借借唔到，令佢嘅婚禮有遺憾，咁人哋會好慘。如果佢需要多過三樣物品，我會畀義租價佢，嗰啲錢會捐出去。」

樂觀的她後來學會一笑置之：「我會得啖笑，或者又喺返群組到分享，大家當笑話睇吓，原來會有啲咁嘅人，見盡人生百態。」

> 點都好，我會同自己講毋忘初心，有陣時我會氣餒，但我會記住仍然有好多人，需要我哋去幫手。


<figure>
<img src="https://web.archive.org/web/20210729035400im_/https://www.hkcnews.com/news_新聞/hk-discuss/2021/01/黃色經濟圈-婚宴-20210104195848_2ec5_large.jpg" alt="">
<figcaption>「點都好，我會同自己講毋忘初心，有陣時我會氣餒，但我會記住仍然有好多人，需要我哋去幫手。」黎卓欣攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210729035400/https://www.hkcnews.com/aboutus/#subscribe)
