---
title: "【一世的主教】陳日君：走得好走　但我不離開與教友一起　「唔洗驚，天主會幫我哋得到勝利」"
date: "2020-12-12"
author: "記者鄭靖而"
category: "眾聞"
tags:
  - "陳日君"
  - "蔡惠民"
  - "天主教香港教區"
url: "https://web.archive.org/web/20210712053159/https://www.hkcnews.com/article/36405/%E9%99%B3%E6%97%A5%E5%90%9B-%E5%A4%A9%E4%B8%BB%E6%95%99%E9%A6%99%E6%B8%AF%E6%95%99%E5%8D%80-%E8%94%A1%E6%83%A0%E6%B0%91-36405/%E3%80%90%E4%B8%80%E4%B8%96%E7%9A%84%E4%B8%BB%E6%95%99%E3%80%91%E9%99%B3%E6%97%A5%E5%90%9B%EF%BC%9A%E8%B5%B0%E5%BE%97%E5%A5%BD%E8%B5%B0-%E4%BD%86%E6%88%91%E4%B8%8D%E9%9B%A2%E9%96%8B%E8%88%87%E6%95%99%E5%8F%8B%E4%B8%80%E8%B5%B7-%E3%80%8C%E5%94%94%E6%B4%97%E9%A9%9A%EF%BC%8C%E5%A4%A9%E4%B8%BB%E6%9C%83%E5%B9%AB%E6%88%91%E5%93%8B%E5%BE%97%E5%88%B0%E5%8B%9D%E5%88%A9%E3%80%8D"
original_url: "https://www.hkcnews.com/article/36405/%E9%99%B3%E6%97%A5%E5%90%9B-%E5%A4%A9%E4%B8%BB%E6%95%99%E9%A6%99%E6%B8%AF%E6%95%99%E5%8D%80-%E8%94%A1%E6%83%A0%E6%B0%91-36405/%E3%80%90%E4%B8%80%E4%B8%96%E7%9A%84%E4%B8%BB%E6%95%99%E3%80%91%E9%99%B3%E6%97%A5%E5%90%9B%EF%BC%9A%E8%B5%B0%E5%BE%97%E5%A5%BD%E8%B5%B0-%E4%BD%86%E6%88%91%E4%B8%8D%E9%9B%A2%E9%96%8B%E8%88%87%E6%95%99%E5%8F%8B%E4%B8%80%E8%B5%B7-%E3%80%8C%E5%94%94%E6%B4%97%E9%A9%9A%EF%BC%8C%E5%A4%A9%E4%B8%BB%E6%9C%83%E5%B9%AB%E6%88%91%E5%93%8B%E5%BE%97%E5%88%B0%E5%8B%9D%E5%88%A9%E3%80%8D"
---

# 【一世的主教】陳日君：走得好走　但我不離開與教友一起　「唔洗驚，天主會幫我哋得到勝利」

天主教香港教區榮休主教陳日君樞機，9月底去了一趟梵蒂岡，希望求見教宗，以勸阻教廷任命立場較親中的副主教蔡惠民出任主教。千里進諫，卻吃了閉門羹，無功而還。

在香港，每天看著一宗又一宗令人吃不消的新聞，無力感籠罩著每個人。對陳日君來說，做到的事也似乎有限，連早前中秋節想送月餅給獄中囚友，也被懲教署拒絕。面對香港的處境，他勸大家「走得好走」，但自己卻沒打算離開，因為他說，他是主教，要與教友在一起，不能放棄自己的責任，仍想看看有甚麼可做。

無力感似乎對他不成困擾。88歲的陳日君仍是元氣滿滿的模樣，有不滿的地方照樣痛罵，「我退咗休，但一世都係主教，要維護教會嘅道理。」他又經常去法庭做「旁聽師」，博一博裁判官會否給他幾分薄面，無咁重手。他不絕望：「天主會幫我哋得到勝利，你而家暫時覺得好淒涼啫，唔洗驚，唔好灰心。所以我哋唔會絕望。」

<figure>
<img src="https://web.archive.org/web/20210712053159im_/https://www.hkcnews.com/news_新聞/hk-discuss/2020/12/陳日君-天主教-20201210234432_1a38_large.png" alt="">
<figcaption>香港人，每日被無力感籠罩。陳日君說：「天主會幫我哋得到勝利，唔洗驚，我哋唔會絕望。」周滿鏗攝</figcaption>
</figure>

香港教區主教職位懸空兩年，一直有傳梵蒂岡屬意立場較親中的副主教蔡惠民。陳日君擔憂，一旦蔡惠民上任，香港教會會面臨大分裂，年輕信徒可能不再去教堂，屆時香港或會出現地下教會。

自前主教楊鳴章去年1月病逝後，近兩年時間主教職位一直懸空。按慣例，理應由輔理主教夏志誠扶正，不過有報道指，由於夏多次聲援反送中運動，引起北京反對，於是教廷擱置決定，有傳會轉為任命立場較親中的副主教蔡惠民，但至今仍未落實。

在陳日君眼裡，夏志誠是主教的適合人選，因為他不輕易向強權低頭，在香港教區亦有很高支持度，「夏主教不知做得幾好，他會照教會道理講，個人好溫和，我哋覺得無可能唔畀佢做。」夏志誠去年多次公開表態反對修例，又為示威者辦祈禱會，理大圍城期間亦曾進入校園帶留守者離開。

陳日君指，據他所知，約大半年前，教廷覺得夏蔡二人無論誰上任，對教會來說都會很分裂，所以決定另找第三人選，但直到近期仍未找到合適人選，似乎又有跡象想重推蔡惠民，令他有點緊張，「如果蔡神父做，當然我唔係好開心啦，因為北京鍾意佢，表示他聽話。主教要維護教會的道理，完全聽話即是投降。而家有國安法就更加嚴重，佢就算想好好哋做都幾難。」他指，國安法後，很多宗教領袖都被迫表態，就如宗座署理湯漢樞機，都要表態說國安法無礙宗教自由，「我哋好同情佢，政府迫佢表態。」

陳日君擔心，他日若蔡惠民出任主教，亦很難不跟隨北京的指示，「而家已經北京鍾意佢，我諗佢都好難將來唔跟政府行。咁好危險。佢好淒涼，我哋都好害怕。」

梵蒂岡的日漸親中，有人憂慮會否令天主教在香港大分裂（schism）。陳日君覺得，自去年運動後，教會內部已開始漸見分裂，「但未正式大分裂。我諗如果蔡神父受任命，我驚會大分裂喇。」他認為在教廷國務卿帕羅林的把持下，蔡惠民仍然有機會接任主教。

「我擔心都有理由。因為共產黨好厲害。如果你做主教都係靠佢哋你先做到，你唔需要聽佢哋話咩？唔可能架嘛。」到那時候，他覺得一些有知識的年輕信徒，可能不再去教堂，屆時香港或會出現地下教會。

為了主教任命，陳日君寫信、公開發聲、親身到羅馬嘗試陳情，嘗試力挽狂瀾；若然最終都是無力挽回，他也只有無奈放手，「如果教宗真係任命蔡神父呢，我收聲喇，我唔會攻擊教宗啊。」只剩下最後悲憤的頑固：「死咗都唔同佢（蔡惠民）葬埋一齊。（註：按慣例主教死後會在主教座堂內安葬）」

<figure>
<img src="https://web.archive.org/web/20210712053159im_/https://www.hkcnews.com/news_新聞/hk-discuss/2019/01/蔡惠民-天主教-20190112011611_7416_large.jpg" alt="">
<figcaption>蔡惠民。資料圖片</figcaption>
</figure>

### 「一世都係主教　要維護教會嘅道理」

這次冒著武漢肺炎的風險，孤身一人走到羅馬，「我唔覺得特別偉大，因為我覺得我所受嘅恩寵特別多，所以我一定要咁做，唔做就係負咗天主畀我嘅恩寵。」

陳日君已屆88歲高齡，有些老人家毛病，每日要食6、7粒藥。說起苦苦勸阻教廷的事，仍然頗有中氣，說到激動處會顯得非常著急。

「有人話，你都退休啦仲講咁多嘢。嗱，咩叫退休呢，我退休，就係唔做教區話事人。但係一個人做咗主教呢，佢一世都係主教喎，仲係樞機喎，一直到我頭腦清醒，我都有責任，需要維護教會嘅道理。所以如果有人講錯道理，我會話呢個講錯道理。呢個係冇退休嘅，一世我都係主教、一世都係樞機。」他敢言，因為覺得自己有責任。他來自上海，曾在內地神學院教書，熟悉中國情況，「好少人好似我咁有呢啲經驗、對中國嘅了解、對梵蒂岡嘅了解，我諗好少人好似我咁清楚。」

面對梵蒂岡的情況，他無力；對於香港的情況，其實也是無力，但他還是努力看看有甚麼可做。

陳日君勸大家「走得好走」，「而家學校就嚟變洗腦……呢度從人嘅角度睇，係無希望了，國安法之後你乜都唔做得唔講得了，咁做咩啊？喺呢度甘心做奴隸呀？以前唔覺得需要走，而家個個人都危險，邊個唔肯投降嘅，隨時拉你，講錯一句說話就拉你。」

但他說自己不會走，「我係主教，要同教友一齊；我係一個牧者，如果我走，就係放棄自己嘅責任。邊個認為自己要走，咪走囉；啲人走唔甩、無錢、唔知去邊，咁就無辦法。」他9月尾回港後接受傳媒訪問時說，若然自己被捕，不足為奇，但他必須繼續發聲，並繼續幫助有需要的人。

不過，可以做的空間也似乎愈來愈窄，如每年他都會在中秋節時送月餅予囚友，惟今年懲教署以行動帶有政治色彩為由，拒絕他的申請，「盡量做囉，試吓聖誕得唔得。」他又經常去探監、去法庭做「旁聽師」，「我覺得呢個值得做，表示我掛慮、我支持佢。例如我好驚佢懲罰得過分，我去打吓氣，唔知個判官會唔會畀少少面我，對佢哋寬容啲，咁都幾好喇。唔知有冇咁嘅效果。」

他說，眼見香港變成如今這個模樣，覺得很傷心，「成個香港都變晒。國安法使我們變晒，同大陸一樣」。傷心，但不灰心，「聖經有好多鼓勵，天主會幫我哋得到勝利，你而家暫時覺得好淒涼啫，唔洗驚，唔好灰心。所以我哋唔會絕望。」

<figure>
<img src="https://web.archive.org/web/20210712053159im_/https://www.hkcnews.com/news_新聞/hk-discuss/2020/12/天主教-陳日君-20201210235155_18d2_large.png" alt="">
<figcaption>陳日君勸大家「走得好走」，但自己不走，他說：「我係主教，要同教友一齊。」周滿鏗攝</figcaption>
</figure>

[相關文章: 【陳日君樞機主教專訪】今年88歲，一個人去梵蒂岡](https://web.archive.org/web/20210712053159/https://www.hkcnews.com/article/36341/%E9%99%B3%E6%97%A5%E5%90%9B-%E6%A2%B5%E8%92%82%E5%B2%A1-%E4%B8%AD%E6%A2%B5%E9%97%9C%E4%BF%82-36402/%E3%80%90%E9%99%B3%E6%97%A5%E5%90%9B%E6%A8%9E%E6%A9%9F%E4%B8%BB%E6%95%99%E5%B0%88%E8%A8%AA%E3%80%91%E4%BB%8A%E5%B9%B488%E6%AD%B2%EF%BC%8C%E4%B8%80%E5%80%8B%E4%BA%BA%E5%8E%BB%E6%A2%B5%E8%92%82%E5%B2%A1)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712053159/https://www.hkcnews.com/aboutus/#subscribe)
