---
title: "【屋企得一個】岑敖暉：思考去留是每日事　可能搭緊巴士可能瞓覺前　留低盡做是自己基本期許"
date: "2020-12-31"
author: "記者莊曉彤"
category: "眾聞"
tags:
  - "岑敖暉"
  - "反送中"
  - "2020年"
url: "https://web.archive.org/web/20210712053614/https://www.hkcnews.com/article/36891/%E5%B2%91%E6%95%96%E6%9A%89-%E5%8F%8D%E9%80%81%E4%B8%AD-2020%E5%B9%B4-36891/%E3%80%90%E5%B1%8B%E4%BC%81%E5%BE%97%E4%B8%80%E5%80%8B%E3%80%91%E5%B2%91%E6%95%96%E6%9A%89%EF%BC%9A%E6%80%9D%E8%80%83%E5%8E%BB%E7%95%99%E6%98%AF%E6%AF%8F%E6%97%A5%E4%BA%8B-%E5%8F%AF%E8%83%BD%E6%90%AD%E7%B7%8A%E5%B7%B4%E5%A3%AB%E5%8F%AF%E8%83%BD%E7%9E%93%E8%A6%BA%E5%89%8D-%E7%95%99%E4%BD%8E%E7%9B%A1%E5%81%9A%E6%98%AF%E8%87%AA%E5%B7%B1%E5%9F%BA%E6%9C%AC%E6%9C%9F%E8%A8%B1"
original_url: "https://www.hkcnews.com/article/36891/%E5%B2%91%E6%95%96%E6%9A%89-%E5%8F%8D%E9%80%81%E4%B8%AD-2020%E5%B9%B4-36891/%E3%80%90%E5%B1%8B%E4%BC%81%E5%BE%97%E4%B8%80%E5%80%8B%E3%80%91%E5%B2%91%E6%95%96%E6%9A%89%EF%BC%9A%E6%80%9D%E8%80%83%E5%8E%BB%E7%95%99%E6%98%AF%E6%AF%8F%E6%97%A5%E4%BA%8B-%E5%8F%AF%E8%83%BD%E6%90%AD%E7%B7%8A%E5%B7%B4%E5%A3%AB%E5%8F%AF%E8%83%BD%E7%9E%93%E8%A6%BA%E5%89%8D-%E7%95%99%E4%BD%8E%E7%9B%A1%E5%81%9A%E6%98%AF%E8%87%AA%E5%B7%B1%E5%9F%BA%E6%9C%AC%E6%9C%9F%E8%A8%B1"
---

# 【屋企得一個】岑敖暉：思考去留是每日事　可能搭緊巴士可能瞓覺前　留低盡做是自己基本期許

**「我覺得未歸納到，我仍然覺得呢一年過得好虛，明明好多嘢發生，但唔知點解好唔實在，係咪大家都有呢個感覺？」岑敖暉說。**

**2020年，他當上荃灣區議員、經歷立法會初選、放棄美籍、參選立會遭DQ（取消資格）、立會選舉延期一年、國安法生效、戰友流亡、持續關注12港人，到最近DQ區議員的風聲又再吹起。**

**時針走了一圈又一圈，歷史往前走，還是向後退，誰也沒有答案。岑敖暉選擇的是留低一起作見證，雖然不太知道可以做到甚麼，「對自己最基本嘅期許就係，留喺呢個地方可以捱到幾耐得幾耐，做到幾多得幾多。」**

**但他坦白說，思考走或留是「日經」（每日發生的事）：「發生嘅時間可能唔同，有時可能搭緊巴士、有時可能瞓覺之前……有時會碌返之前啲相，唔係好耐之前，幾個月之前嘅相，唔見哂啲人，真係唔見哂。」**

<figure>
<img src="https://web.archive.org/web/20210712053614im_/https://www.hkcnews.com/news_新聞/hk-discuss/2020/12/2020年-岑敖暉-20201230192052_255e_large.jpg" alt="">
<figcaption>27歲的岑敖暉，「荃灣區議員」是他2020年取得的新銜頭。莊曉彤攝</figcaption>
</figure>

### 那個學聯的岑敖暉

訪問約在他的區議員辦事處，岑敖暉還是遲到了，那就正好跟他的議員助理（議助）傾幾句。議助O（化名）憶述年初岑敖暉剛上任的事，有點沒好氣。農曆新年他們向商戶派揮春，岑總是說：「我嚟派揮春俾你架。」議助O不斷糾正他，不要假設每個人都知他是誰，甚至真的有街坊反問：你係邊個？他這才改過來：「我係岑敖暉，我嚟派揮春架。」

曾經的「社運明星」，至今仍經常被冠以學聯前副秘書長的頭銜，岑敖暉大概不習慣自我介紹，但街坊其實都對他很好。議助O說，有些姨姨特意走來議員辦事處，只為說一句「中秋節快樂」；又有街坊在辦事處開張前就寫了一幅字畫：「敖舉於海　暉映至濱」，「海濱」是岑所在的選區，字畫一直懸掛在辦事處。

據議助O說，岑敖暉除了處理區內事務，亦每日追看被捕人士資訊的telegram channel，又一直有去探監。就是否將探監寫入工作報告，議助O與岑敖暉有過分歧，岑覺得「有啲credits唔一定要claim」，但議助O認為應該寫，最終幾經游說才決定納入工作報告。O又透露，每次有手足因小事被判刑、年青手足被捕，又或者突然大搜捕，岑敖暉總會覺得「好痴線、點解可以咁崩壞」，情緒差到無心工作，O說，大家都有情緒低落的時候，互相補位。

岑敖暉這時候衝入辦事處，怒斥懲教探監安排的問題，但靜下來就見到他一副累極的樣子。這天一早，原來他去了羅湖探監。

<figure>
<img src="https://web.archive.org/web/20210712053614im_/https://www.hkcnews.com/news_新聞/hk-discuss/2020/12/岑敖暉-2020年-20201230192107_1de0_large.jpg" alt="">
<figcaption>在探監、受訪、擺街站的日程中間，議助O塞了一堆文件讓岑敖暉趕緊簽名。莊曉彤攝</figcaption>
</figure>

### 「原來我miss咗最後一個同佢食飯嘅機會」

值此年終之際說起2020年，話題始終圍繞《港區國安法》。5月下旬，《香港01》獨家報道引述消息人士指，人大會議議程將包括制定港版國安法。5月28日人大通過決定，6月30日條文公開，7月1日生效。

國際線首當其衝，羅冠聰、張崑陽先後於6月及8月離港，羅並已宣布流亡。岑敖暉說，與兩人的相識都在2014年左右，與羅冠聰相識於學聯、與張崑陽相識於銅鑼灣佔領區。

岑敖暉記得，6月份還在港島跟阿聰開街站宣傳民主派立法會初選，「同羅冠聰開街站呢件事，好似好魔幻咁、好遙遠，但發生嘅場合係幾時？

係6月。真係半年前嘅時間，但係好似佢已經走咗好耐，同埋基本上都唔會返到嚟咁樣。」7月，羅冠聰證實於國安法生效前離港，12月宣布在英國尋求政治庇護。

而張崑陽（Sunny）嶄露頭角時，已經是打國際線的形象，結果在8月份選擇離開，至今未有透露身處何方。Sunny的離開，岑敖暉說有想像過，「但係嚟到都係……我都係唔係好知點樣適應——起身就發現永遠唔會喺香港見到一個朋友嘅感受。」岑想起，在Sunny離港前2、3日，幾個朋友即興上去Sunny的辦公室打邊爐吹水，但岑說太累、不了。

「原來我miss咗最後一個同佢食飯嘅機會。」岑敖暉說。

<figure>
<img src="https://web.archive.org/web/20210712053614im_/https://www.hkcnews.com/news_新聞/hk-discuss/2020/12/黃之鋒-民主派初選-岑敖暉-20201230194239_1eb7_large.jpg" alt="">
<figcaption>去年6月下旬，岑敖暉（中）與多名抗爭派參選人宣傳初選，張崑陽（右一）、羅冠聰（右二）已流亡；黃之鋒（左三）正在獄中。羅冠聰Facebook</figcaption>
</figure>

### 放棄美國國籍好蠢

在羅冠聰計劃離港的同時，岑敖暉於6月20日宣布放棄美國國籍，參與民主派立法會初選挑戰超區席位。他放棄美籍的消息一出，許多人留言稱不值得、不需要、要留條後路。

他的議助O更憶起：「個個都鬧佢好蠢嗰陣，佢係好嬲……成日收到inbox、PM叫佢走、好危險。我覺得，危唔危險佢自己知。係啊，的確係好多狗（警察）嚟我哋office附近監視我哋，有時係朝早10點、11點坐到下晝4點幾，有時就係會跟實佢，最多嗰次係有8隻喺成個海濱度走來走去，佢一出去就跟住佢走。係好多呢啲、係知的。」

「但係，佢成日講嘅一樣嘢就係——你知有危險唔等如要走。」議助O續說。

岑敖暉則坦言，放棄美籍這件事其實思考了好長一段時間，「我覺得點唔care都好，都係會覺得係一個代價，數字上、金錢上起碼值幾百萬先。」而最終促使他下決定的，是問自己：接唔接受到做一個「移民撚」。他覺得就算去到美國成為美國公民，其實都是移民，

> **屋企得一個，你係唔可能喺第二個地方搵到屋企……你永遠都只會係一個香港人。**

「咁所以……」他吸口氣續說：「唔係好過到自己，真係。我覺得對自己最基本嘅期許就係，留喺呢個地方可以捱到幾耐得幾耐，做到幾多得幾多，係。」有時候他會加個「係」字在答案結尾。

> **議助O還記得，有次討論到BNO，岑敖暉那時已經放棄美籍，「佢問我：『我有無BNO架？』我話你都唔喺香港出世（岑在美國出生，3歲左右跟家人回港），點解會有BNO，你嗰個係美國護照。佢話『啊！係喎係喎』。即係對佢嚟講，佢從來無覺得自己係一個美國公民，對佢嚟講從來都係一個香港人。」**

<figure>
<img src="https://web.archive.org/web/20210712053614im_/https://www.hkcnews.com/news_新聞/hk-discuss/2020/12/區議員-荃灣-岑敖暉-20201230192202_5ad2_large.jpg" alt="">
<figcaption>岑敖暉的區議員辦公室。莊曉彤攝</figcaption>
</figure>

### 碌番啲相 唔見晒啲人

岑敖暉早已預計過區議員席位被DQ，至於失去所有身份之後如何自處，他說無答案，「但係我自己嘅心願係，我唔想走。」他覺得流亡比起坐監更痛苦，「流亡係你一世都唔可以返番自己屋企，而你係唔可能喺第二個地方建立到第二個屋企，尤其係我哋可能經歷過呢年幾嘅香港人。咁所以，係日經嚟嘅——究竟走唔走。」

「可能你一聞到有狗（警察）跟，有狗跟即係可能跌入國安法鎖定嘅對象，都會諗走唔走，暫時都係唔想。」岑敖暉形容，每日都會思考去留，可能是搭巴士的時候、可能是睡覺之前，「有時會碌返之前啲相，唔係好耐之前，幾個月之前嘅相，唔見哂啲人，真係唔見哂。」

訪問結束後，《香港01》又再引述消息人士，指人大常委會將出招DQ區議員，例會最終於周六（27日）閉幕，沒有下文。

<figure>
<img src="https://web.archive.org/web/20210712053614im_/https://www.hkcnews.com/news_新聞/hk-discuss/2020/12/議員辦事處-荃灣-岑敖暉-20201230192132_2146_large.jpg" alt="">
<figcaption>岑敖暉位於荃灣的辦公室，間隔上只有一個廁所，就連議員房都沒有。莊曉彤攝</figcaption>
</figure>

### 每日清晨五六時總醒一次

民主派以立法會選舉「35＋」（取下超過35席，佔議會過半數）為目標，於7月11、12連續兩日舉行初選，總投票人數達到61萬，遠超戴耀廷的原定目標17萬，而且多名「抗爭派」出線，包括岑敖暉。但7月31日，林鄭月娥宣布引用《緊急法》，將原定9月6日舉行的立法會選舉押後一年。

岑敖暉回想起來，當時一同參選的大家：「有兩個面臨緊暴動罪審訊，兩個已經流咗亡，即係Sunny同埋阿聰。」當日出選新界西的黃子悅因11.18救理大、新界東的劉頴匡因7.1進入立法會，現時均被控暴動罪。

這年間，岑敖暉已經不知多少次經歷身邊朋友被捕、被告。

他說每晚睡前都做了心理準備，準備翌日有警察造訪，然後到清晨5、6點總會醒一次，看有無人拍門，

> **如果無事，瞓返、起身就睇到邊個邊個被人拉咗，或者邊個邊個走咗。不過係有越來越——哦～拉未經批准集結啫、呢條少事啦坐幾個月找完數啦應該，會有咁樣嘅tendency（趨勢），即係唔係國安法咁就好喇，或者唔係暴動，咁就唔會話太擔心。係真係會，的而且確真係會慣。**

> **我唔知會唔會有一日，身邊啲人或者自己中哂國安法，都會慣，不過呢個可能有啲遠。但以前想像好遠嘅嘢，好似今年一次過發生哂。**

<figure>
<img src="https://web.archive.org/web/20210712053614im_/https://www.hkcnews.com/news_新聞/hk-discuss/2020/12/荃灣-岑敖暉-20201230192255_1857_large.jpg" alt="">
<figcaption>岑敖暉呼籲街坊寫聖誕咭給在深圳鹽田的12港人。莊曉彤攝</figcaption>
</figure>

### 幾難想像成世都唔使坐監

岑敖暉至今未試過入獄。

2014年旺角佔領區清場，他被指阻撓執達吏，違反法庭禁制令，2018年初被裁定刑事藐視法庭罪成，判緩刑。今年8月，他因參與6.4維園燭光晚會而被控「明知而參與未經批准集結」，現時保釋候審。

對於戰友相繼入獄，但自己從無坐過監這回事，岑敖暉說：「以前覺得都幾matter，而家就……都幾難想像成世都唔使坐監，係。以前少啲（人要坐監）嘅時候係會覺得，係幾神奇，我唔知係咪做錯啲乜嘢（所以唔使坐）。」他同意，以前會對入獄的人感虧欠，現在感覺比較隨遇而安。

坐監的話，他其實都已經跟親人交代了。最擔心的，他說都是媽媽、女朋友、貓貓狗狗。岑敖暉說：「（同媽媽關係）都幾好，會傾偈會食飯，唔係一齊住，會同佢講最近大概搞緊咩。」媽媽了解兒子脾性，會讓兒子知道自己擔心，但不會說甚麼唔好再搞、無得鬥之類，「佢知我唔會聽，有個咁嘅阿媽係好彩，有好多屋企，家長都唔係咁。」

<figure>
<img src="https://web.archive.org/web/20210712053614im_/https://www.hkcnews.com/news_新聞/hk-discuss/2019/06/岑敖暉-包圍立法會-公民廣場-20190612034818_2037_large.jpg" alt="">
<figcaption>2019年6月12日，岑敖暉在立法會外向警方解釋市民是和平集會。資料圖片</figcaption>
</figure>

### 2019年是自我救贖

岑敖暉的生命仿佛在2014年開始與香港的命運緊緊交織。79天的雨傘運動，留下波瀾壯闊的畫面，接著的是社運低潮，岑敖暉亦都沉寂了一段時間。直到2019年，發現原來大家都在。

「雖然咁講好似有啲嗜血，但係2019年係我過得最自在同埋最實在嘅一年。」岑敖暉記得，2019年6月12日之後，無論你去哪一間茶餐廳，整個城市都在關心同一件事，「成個城市嘅政治參與，真係唔係話因為你係邊個邊個所以咁做，而係你基本上有一條橋、諗到個行動，開個telegram channel，有人join嘅就join。」

「所以舊年係，其實大家都係咁高咁大，以前係總係會有個包袱，因為你係所謂政治明星，所以你點都要做一啲嘢，香港未來靠哂你喇、睇你頭喇。我哋成日都講，嗰啲說話係難聽過粗口。」

> **舊年係大家都係咁嘅裝束，都係剩係見到你對眼，咁樣去上街或者去做嘢。反而係，好實在。雖然影響我個人比較深嘅可能係2020年發生嘅事情多啲，即係：有可能中國安法、放棄咗美國國籍、同埋做咗區議員，但係2019年對我嚟講，比2020發生嘅實在啲。**


2019年，對2014年的自己而言，是一個救贖，岑敖暉強烈地如此覺得。

<figure>
<img src="https://web.archive.org/web/20210712053614im_/https://www.hkcnews.com/news_新聞/hk-discuss/2020/12/岑敖暉-荃灣-20201230192218_3225_large.jpg" alt="">
<figcaption>岑敖暉感受到，社會對12港人的關注不如以前。莊曉彤攝</figcaption>
</figure>

### 「無畏無懼唔算係勇敢」

《逃犯條例》修訂總算被攔下，眼前壓境的是國安法，政權繼續步步進逼，但可見的抗爭行動難以實現。不過，岑敖暉不覺得國安法可以消滅香港人：「我到而家都係覺得，能夠消滅香港同香港人嘅，只係得香港人自己，唔會係一條國安法。」

「因為我覺得，其實過去幾年，尤其是係2019年嘅共同經歷，可能繼平（去年7.1在立法會摘下口罩講話的抗爭者梁繼平，目前已流亡）講嘅共同面對嘅傷痛，或者面對嘅痛苦，呢個係一個幾強嘅共同體嘅維繫來源。」岑敖暉續說：「基本上香港每一個30歲樓下（嘅人），你身邊總會有一個你識嘅人，或者你個friend，甚至可能你好close嘅人，係被人拉過、被人打過或者係宜家上緊庭、即將坐監或者已經坐緊監嘅。」

經歷這些之後，他不相信香港人會輕易放棄。

然而，在這個時代，堅守原則可能越來越困難？岑敖暉覺得「梗係會啦」，「我覺得你做到一個正直同善良嘅人，已經係每一日嘅功課，已經會令到香港唔會即刻被謀殺，正直同善良已經係喺日常入面會有非常之多嘅困難。」

「我成日都覺得，無畏無懼唔算係勇敢，勇敢係又畏又懼但你仍然都覺得要去做，咁樣先至係勇氣，而which 2019年係見到好多個有勇氣嘅香港人。」岑敖暉想，香港人要在不同方面堅持正直與善良，「越日常嘅事情，對於香港呢個群體能唔能夠保存係件重要嘅事情。」

未來的路，不知是長或短，岑敖暉說：「可以永遠都唔成功，係唔可以排除呢個可能性，係有『團滅』嘅可能、香港係有滅族嘅可能，唔係一定贏。但我只係可以有信心講，我唔覺得香港咁容易被消滅，各個環節都係。我覺得香港好多環節都會存在咁樣嘅韌力，我唔知係咪叫韌力。」

為甚麼相信？岑敖暉想一想答道：「你總係會見到有人努力。」天氣轉冷，他的長袖外套裡，仍是穿一件黑色T-shirt，上寫「相信未來」。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712053614/https://www.hkcnews.com/aboutus/#subscribe)
