---
title: "使唔使拘捕埋法官？"
date: "2020-12-27"
author: "中產平民"
category: "眾說"
tags:
  - "黎智英"
  - "港版國安法"
  - "保釋"
url: "https://web.archive.org/web/20210120033934/https://www.hkcnews.com/article/36745/%E9%BB%8E%E6%99%BA%E8%8B%B1-%E6%B8%AF%E7%89%88%E5%9C%8B%E5%AE%89%E6%B3%95-%E4%BF%9D%E9%87%8B-36745/%E4%BD%BF%E5%94%94%E4%BD%BF%E6%8B%98%E6%8D%95%E5%9F%8B%E6%B3%95%E5%AE%98%EF%BC%9F"
original_url: "https://www.hkcnews.com/article/36745/%E9%BB%8E%E6%99%BA%E8%8B%B1-%E6%B8%AF%E7%89%88%E5%9C%8B%E5%AE%89%E6%B3%95-%E4%BF%9D%E9%87%8B-36745/%E4%BD%BF%E5%94%94%E4%BD%BF%E6%8B%98%E6%8D%95%E5%9F%8B%E6%B3%95%E5%AE%98%EF%BC%9F"
---

# 使唔使拘捕埋法官？

壹傳媒創辦人黎智英被拘捕之後，即使成功申請保釋，但條件仍然非常苛刻。想不到批准保釋的國安法指定法官李運騰自己也成為文革式批鬥的對象。《大公報》引述一班不尊重法治的建制派頭目齊齊大力批鬥李運騰法官的言論，唔通佢哋想見到李運騰的dead body？

<figure>
<img src="https://web.archive.org/web/20210120033934im_/https://www.hkcnews.com/news_新聞/hk-discuss/2020/12/黎智英-李運強-港版國安法-20201227144750_1da6_large.png" alt="">
<figcaption>高院原訟庭的國安法指定法官李運騰（左）批准黎智英保釋。黎於聖誕節當日首次到警署報到，離開時多了一箱文件。《蘋果日報》照片</figcaption>
</figure>

《大公報》頭版報道， [聲稱有市民要求「國安委快啲出手」](https://web.archive.org/web/20210120033934/http://www.takungpao.com.hk/231106/2020/1226/535583.html) ， 更批評李運騰法官對「《國安法》第42條（理解） 出現明顯的嚴重錯誤，損害了《國安法》的權威」，《大公報》又引述多名親中政界人士， [包括全國政協副主席梁振英](https://web.archive.org/web/20210120033934/http://www.takungpao.com.hk/231106/2020/1226/535585.html) 、民建聯副主席陳勇、港區人大代表吳亮聲、全國政協委員簡松年及大律師龔靜儀的言論，齊齊質疑李運騰法官的決定。一句到尾，又係引用國安法，總之我睇你唔順眼就可以用國安法入罪，懶理你係平民定係法官，總之阿爺唔滿意，就係國安法出手嘅時候。

想當年有人話國安法只適用於極少數分裂國家分子，而家竟然連國安法指定法官都有人話違反國安法，表示要國安委快啲出手。明明國安法官已經由自己人委任，而家連自己人都睇唔順眼，要用國安法懲治。不如以後就算違例泊車或者亂拋垃圾都用國安法算吧啦！

黎智英保釋條件有幾苛刻有目共睹，如果真係擔心黎智英潛逃，今個聖誕冇嘢做喺街頭周圍查人身份證嘅香港警察派幾百人日日守著何文田加多利山，你估黎智英走唔走到？當日搜查壹傳媒大樓已經動用過百人，如果真係咁驚，今日開始就交由呢幾百人日以繼夜、夜以繼日守住加多利山入口，就算係天王劉德華定係過氣天后陳慧琳，出入都冇面畀，要經過嚴密保安檢查。唔理你係黃絲定藍絲，總之就將加多利山當成沙田乙明邨一樣，你估黎智英仲走唔走到呢？

想阻止黎智英潛逃有好多方法，偏偏有更好方法唔用，係都要搞文革式批鬥，你話點解呢？今次就算係經過特區政府認證嘅國安法指定法官都逃唔過批鬥嘅命運，你估香港司法制度會變成點樣呢？我估就會進步到同中國大陸一模一樣，正式同內地接軌，係咪聽到都好興奮呢？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210120033934/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210120033934im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
