---
title: "張宇人去咗邊？"
date: "2020-11-30"
author: "中產平民"
category: "眾說"
tags:
  - "張宇人"
  - "Tommy CHEUNG"
  - "特首"
  - "林鄭月娥"
  - "林鄭"
  - "Carrie Lam"
  - "第四波疫情"
url: "https://web.archive.org/web/20210630103720/https://www.hkcnews.com/article/36042/%E7%AC%AC%E5%9B%9B%E6%B3%A2%E7%96%AB%E6%83%85-%E5%BC%B5%E5%AE%87%E4%BA%BA-%E6%9E%97%E9%84%AD%E6%9C%88%E5%A8%A5-36042/tommy-cheung"
original_url: "https://www.hkcnews.com/article/36042/%E7%AC%AC%E5%9B%9B%E6%B3%A2%E7%96%AB%E6%83%85-%E5%BC%B5%E5%AE%87%E4%BA%BA-%E6%9E%97%E9%84%AD%E6%9C%88%E5%A8%A5-36042/tommy-cheung"
---

# 張宇人去咗邊？

兩個月前鬧爆張竹君醫生扮專家嘅張宇人，近排掛住跨過界搞醫生，唔知仲記唔記得自己係飲食界立法會議員。政府今日宣布因為跳老舞大爆發嘅第四波疫情最新抗疫措施，明明今次疫情與酒吧卡拉OK和食肆關係並不密切，偏偏佢哋成為被開刀的一群。張宇人，你唔係好勇武㗎咩！當日你鬧張竹君扮專家，不懂得計算風險；咁今日呢？又唔見你鬧爆林鄭月娥攬炒飲食業界？係呀，我照召喚你呀張宇人，咁夠薑開咪鬧爆林鄭月娥呀笨！

<figure>
<img src="https://web.archive.org/web/20210630103720im_/https://www.hkcnews.com/news_新聞/hk-discuss/2020/11/林鄭月娥-Tommy%20CHEUNG-20201130225632_216e_large.jpg" alt="">
</figure>

作為飲食業界立法會議員，保護業界利益是常識吧。不過作為立法會議員，用大腦分析應該講啲乜更加緊要。九月時明明因為食肆和酒吧出現群組爆發，所以需要作出相關社交距離措施，張宇人唔去鬧自己，又唔去鬧林鄭月娥，偏偏走去鬧張竹君。去到今次第四波疫情明明係因為班闊太走去跳老舞，闊太同埋另一半根本唔會去蘭桂坊酒吧或者茶餐廳，偏偏卡拉OK和酒吧就被攬炒。曾幾何時好勇武嘅張宇人只係喺Facebook放上一張相關措施嘅貼圖，當日嘅霸氣消失得無影無蹤。張宇人，我真心期待你捍衛飲食業界權益，走去問候林鄭月娥，鬧爆林鄭月娥做乜事走去搵酒吧食肆和卡拉OK開刀。明明佢哋係無辜嘅受害者，亦都係之前你嘅選民，點解今次唔見你出番句聲？你係咪諗住笠水呀張宇人！

謝偉俊話民主派總辭時，建制派需要有人扮演反對派角色，例如自己就係所謂嘅建制派中的反對派。咁樣張宇人呢？明明今次事件就係最好機會畀張宇人扮演呢個角色，幫自己業界爭取應有權益，要封應該走去封跳舞場所同埋高級私人會所。你封曬全香港車仔麵店、茶餐廳同埋酒吧，根本唔可能解決問題。你係咪連咁簡單嘅邏輯都唔認識，定係聽到係班闊太搞到大爆發即刻淆曬底，由當日嘅建制勇武派變成縮頭烏龜，眼見飲食業界無辜被攬炒粒聲都唔出？張宇人，你真係好令人失望呀！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630103720/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210630103720im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
