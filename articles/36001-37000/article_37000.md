---
title: "許智峯助理步後塵流亡　由瞓公園到留守街頭　流淚憶兄弟情"
date: "2021-01-06"
last_updated: "2021-01-06 01:15:25"
author: "記者林勵"
category: "眾聞"
tags:
  - "許智峯"
  - "HUI Chi-fung"
  - "流亡港人"
  - "陳渭新"
url: "https://web.archive.org/web/20210918133705/https://www.hkcnews.com/article/37000/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37005/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/37000/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37005/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 許智峯助理步後塵流亡　由瞓公園到留守街頭　流淚憶兄弟情

****


{{< video src="//web.archive.org/web/20210918133705if_/https://www.youtube.com/embed/4RGpPB2itA4" >}}


**聖誕前夕的嘉咸街街市旁，許智峯地區辦事處人去樓未空，街坊活動的感謝狀、搓手液、一疊十數張給已流亡許智峯的聖誕卡，門外貼出許智峯的「祝你在亂流下平安」的文宣。義務助理陳渭新忙着收拾，逐張感謝狀拍照片，在香港度過最後一個聖誕，後把聖誕卡帶到英國給許智峯。他一邊收拾，一邊喃喃自語：「將來返唔返嚟，將來先算；都唔知幾時返嚟，唔知會唔會再返嚟。」**

**許智峯與陳渭新以兄弟相稱，一個月下來，改寫兩人下半生。**

**若說許智峯流亡是有意識的選擇，陳渭新流亡則幾乎是情勢所迫，可是他毫無怨言。陳渭新的手機屏幕，與許智峯的合照作為背景圖片，一切盡在不言中。**

**「有人話我好傻，點解要跟佢，其實無諗過，唔會諗過呢啲。朋友就係朋友，無得諗㗎呢啲嘢。」**

**這一刻，陳渭新已抵達英國，暫寄住朋友家。**

<figure>
<img src="https://web.archive.org/web/20210918133705im_/https://www.hkcnews.com/news_新聞/hk-discuss/2021/01/陳渭新-許智峯-20210105200942_280b_large.png" alt="">
<figcaption>陳渭新自2015年開始自由身幫助許智峯，不收分文。「啲人話你又無受薪，反而你倒貼給阿峯，一齊食飯你畀錢多過阿峯畀錢。欸，老友無計呢啲嘢嘅！」張凱傑攝</figcaption>
</figure>

<figure>
<img src="https://web.archive.org/web/20210918133705im_/https://www.hkcnews.com/news_新聞/hk-discuss/2021/01/陳渭新-許智峯-20210105210805_1dd0_large.png" alt="">
<figcaption>陳渭新和許智峯兄弟相稱，連手機wallpaper都是和許智峯合照。</figcaption>
</figure>

現年51歲的陳渭新1989年起參與政治，曾經加入港同盟及公民黨，瞓過當年新華社門口、2014年的金鐘夏愨道，到2019年反送中示威，在大時代的每個現場默默支援。

他與民主黨許智峯結緣，始於2015年為許智峯助選，同年開始以自由身擔任許智峯助理。2016年許智峯與西環街坊在加多近街公園紮營留守30日爭取保育公園，陳渭新也有也有參與其中。當時一度被不明人士淋水、想點火，當時立即報警，驚險場面外，期間天南地北什麼都談，又是教徒，默契如此開始。

2019年示威期間，許智峯與陳渭新都積極參與，在衝突現場監察警方執法及隔開警方與示威者。在理工大學圍城一役，許智峯與陳渭新等一行在警方封鎖校園前最後一晚趕到，水和物資都來不及買，五日內衣褲無換。

「阿峯由舊年六月到依家，都未戴過一個（防護）口罩，只係戴眼罩，豬嘴唔戴，只係一條毛巾。」陳渭新憶述。「唉，勸佢好多次都唔肯戴。」

<figure>
<img src="https://web.archive.org/web/20210918133705im_/https://www.hkcnews.com/news_新聞/hk-discuss/2021/01/陳渭新-許智峯-20210105205957_2578_large.jpg" alt="">
<figcaption>2016年許智峯（右五）和陳渭新（右四）與西環街坊在加多近街留守30日。守護堅城facebook圖片</figcaption>
</figure>

「得罪講句，我見有啲立法會議員好怕死，唔敢行咁前，我就唔會，你哋唔敢行就我行，阿峯又敢行前。咁就咁囉，呢啲就似我性格。我又唔驚死，胡椒噴霧用咁多次，催淚彈用咁多次，我都未驚過。」

他自言，跟隨許智峯可算「出生入死」。7月28日中上環示威，他陪同許智峯時，遭防暴警亂棍扑頭，事後縫了七針。理工大學被困第一日，目睹警方在Y block附近使用震撼彈。「好大聲，透不到氣，講唔到嘢，隻眼好矇，幾驚會死！五分鐘講唔到嘢，又咳又剩。」

去年4月，有一晚回家到便利店，數個男子指著他說「呢個咪許智峯助理」，然後用硬物在他頸割了一下，縫了三針。

兩人示威現場形影相隨的程度，甚至令許智峯辦事處其他同事都感意外。「有立法會職員（辦事處）問佢，呢個係唔係你男朋友、女朋友，啲人講笑咁講，因為跟得阿峯跟太貼，當咗係私人助手、男朋友、女朋友身分。有啲人以為我哋兩個搞基。」

陳渭新不怕死，卻有感性一面。許智峯陪同未成年示威者登記被捕離開校園，原先打算確保警方拘捕過程公平對待，可是警方拒絕兩人離開，吃了一記悶棍。許智峯見記者後，陳渭新想起對不起被捕的示威者，當場掩面痛哭，要許智峯安慰他。「有示威者鬧我，議員你出賣我，點解話拉又唔拉，即係問我們係唔係做二五仔。」

<figure>
<img src="https://web.archive.org/web/20210918133705im_/https://www.hkcnews.com/news_新聞/hk-discuss/2021/01/許智峯-陳渭新-理工大學-20210105210606_18ce_large.jpg" alt="">
<figcaption>許智峯和陳渭新在示威現場形影相隨，理大一役，兩人未能隨未成年人士出外自願被捕，陳渭新掩面痛哭。</figcaption>
</figure>

警方最終去年1月，以他涉嫌理工大學暴動及非法集結拒捕他，同年5月在銅鑼灣一宗非法集結被捕，兩宗案其後成功踢保。下半年輪到許智峯接連被捕，其中一次許的妻子通知他，陳渭新早上六七點從深井寓所坐的士出來幫忙處理，扣留期間負責許智峯三餐。「無㗎，朋友就係朋友，無得諗⋯⋯老婆（許妻）有小朋友出入不方便，如果計得多，就做唔到朋友喇。」

許智峯上月到丹麥訪問期間，陳渭新原先準備借出自己住所，給許智峯丹麥回港隔離短住，自己搬去與老父短住。「走的頭四日，每日都有同佢聯絡，問佢返來會住邊。」

可是計劃趕不上變化。許智峯傳訊息給陳渭新說，「唔好意思，呃咗我」。「明嘅，大家都心照。」陳渭新回覆，翌日還是大哭一場。

住所下迎接陳渭新的，卻是幾個不明男子，連續數日跟蹤他。「我問佢咩人，佢唔肯講，隔離鄰舍都覺得好煩，因為佢成日都企喺屋企下面𥊙，有啲驚，仲要夜麻麻，所以對我來講有啲壓力。」

其中一兩個跟蹤他的操大陸口音，其他是香港人。陳渭新說自己被跟蹤了4至5日，每次換人，日日新鮮。「佢哋話做嘢啫、大家都係做嘢啫，我問佢咩身分又唔肯講。」按電話報警，男子又立即散去，相熟警民關係科說無派人跟蹤，他半信半疑。

<figure>
<img src="https://web.archive.org/web/20210918133705im_/https://www.hkcnews.com/news_新聞/hk-discuss/2021/01/許智峯-陳渭新-20210105200948_7204_large.png" alt="">
<figcaption>陳渭新目前兩宗案件踢保，但許智峯事件後，他憂慮自己清算。「有人話我不負責任、離開班靚仔，或者不敢承擔罪責、將來受刑罰。我唔係唔想去坐（監），係如果真係有罪，你叫我坐，唔緊要，但如果係無罪去坐，我一定唔甘心。」</figcaption>
</figure>

陳渭新說，原本許智峯流亡後沒有特別打算走，可是面對跟蹤，加上擔心兩宗再被檢控及家人，決定離開香港，暫在英國重新開始。「阿峯走咗，我有擔心佢哋搞唔到阿峯，可能搞我。」

人到中年到異鄉，靠家人支持及積蓄，暫住朋友家中。陳渭新最不捨是90歲父親。聖誕前與父親飲茶，「我對住佢喊，我可能未必有機會再見到你，連你喪禮都去唔到」。家人也不贊成，可是他去意已決。「我唔想無辜辜入去（坐監），就算一日我都唔願意。」

「我家姐都話我，值得咩為咗佢，前議員呃咗你咁多年，害到你依家走投無路。無得（話）呃唔呃，有啲嘢甘心情願……阿峯又無畀錢我，（我）又唔係受薪。朋友身份為到底、為到尾，去到最後個刻，值得嘅。」

<figure>
<img src="https://web.archive.org/web/20210918133705im_/https://www.hkcnews.com/news_新聞/hk-discuss/2021/01/英國-流亡港人-陳渭新-20210106005438_2b87_large.jpg" alt="">
<figcaption>陳渭新傳來抵達英國的照片。</figcaption>
</figure>

<figure>
<img src="https://web.archive.org/web/20210918133705im_/https://www.hkcnews.com/news_新聞/hk-discuss/2021/01/流亡港人-陳渭新-英國-20210106005354_1cdf_large.jpg" alt="">
<figcaption>陳渭新暫寄住英國朋友家。</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210918133705/https://www.hkcnews.com/aboutus/#subscribe)
