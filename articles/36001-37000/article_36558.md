---
title: "【有線大裁員】 時事融入體育　兩度效力慘遭無情踢走　林普斯：沒有恨，只有唏噓　憂有線未來唇亡齒寒"
date: "2020-12-19"
author: "記者曾港深"
category: "眾聞"
tags:
  - "體育新聞"
  - "林普斯"
  - "有線裁員"
url: "https://web.archive.org/web/20210607151249/https://www.hkcnews.com/article/36558/%E6%9E%97%E6%99%AE%E6%96%AF-%E6%9C%89%E7%B7%9A%E8%A3%81%E5%93%A1-%E9%AB%94%E8%82%B2%E6%96%B0%E8%81%9E-36558/%E3%80%90%E6%9C%89%E7%B7%9A%E5%A4%A7%E8%A3%81%E5%93%A1%E3%80%91-%E6%99%82%E4%BA%8B%E8%9E%8D%E5%85%A5%E9%AB%94%E8%82%B2-%E5%85%A9%E5%BA%A6%E6%95%88%E5%8A%9B%E6%85%98%E9%81%AD%E7%84%A1%E6%83%85%E8%B8%A2%E8%B5%B0-%E6%9E%97%E6%99%AE%E6%96%AF%EF%BC%9A%E6%B2%92%E6%9C%89%E6%81%A8%EF%BC%8C%E5%8F%AA%E6%9C%89%E5%94%8F%E5%99%93-%E6%86%82%E6%9C%89%E7%B7%9A%E6%9C%AA%E4%BE%86%E5%94%87%E4%BA%A1%E9%BD%92%E5%AF%92"
original_url: "https://www.hkcnews.com/article/36558/%E6%9E%97%E6%99%AE%E6%96%AF-%E6%9C%89%E7%B7%9A%E8%A3%81%E5%93%A1-%E9%AB%94%E8%82%B2%E6%96%B0%E8%81%9E-36558/%E3%80%90%E6%9C%89%E7%B7%9A%E5%A4%A7%E8%A3%81%E5%93%A1%E3%80%91-%E6%99%82%E4%BA%8B%E8%9E%8D%E5%85%A5%E9%AB%94%E8%82%B2-%E5%85%A9%E5%BA%A6%E6%95%88%E5%8A%9B%E6%85%98%E9%81%AD%E7%84%A1%E6%83%85%E8%B8%A2%E8%B5%B0-%E6%9E%97%E6%99%AE%E6%96%AF%EF%BC%9A%E6%B2%92%E6%9C%89%E6%81%A8%EF%BC%8C%E5%8F%AA%E6%9C%89%E5%94%8F%E5%99%93-%E6%86%82%E6%9C%89%E7%B7%9A%E6%9C%AA%E4%BE%86%E5%94%87%E4%BA%A1%E9%BD%92%E5%AF%92"
---

# 【有線大裁員】 時事融入體育　兩度效力慘遭無情踢走　林普斯：沒有恨，只有唏噓　憂有線未來唇亡齒寒

記者有一個重要職責，就是問問題。每天跑來跑去，問官員、問學者、問專家、問市民：「喂，你點睇？」但有否想過，一覺醒來，記者反而成為被問問題的對象？有線最近大裁員，資深體記林普斯要執包袱。他報道新聞時幽默、抵死、風趣，全行皆知，觀眾睇完讚不絕口，咁又點？在這股歪曲、荒謬的風氣下，越是優秀的、冇得留低。但 **林普斯對有線是：無怨、無恨。「我成日都話，呢度係我嘅母會，我係呢度嘅青訓產品，所以絕對唔會恨佢哋。但我只係諗，如果一句『經營嚴峻需架構重組』，就Cut晒啲Senior人手，咁有線新聞未來會剩番啲咩？我真係唔知佢哋諗緊啲咩。」**

<figure>
<img src="https://web.archive.org/web/20210607151249im_/https://www.hkcnews.com/news_新聞/hk-discuss/2020/12/林普斯-有線裁員-20201218185532_eae4_large.jpg" alt="">
<figcaption>林普斯雖然被炒，但他表示對有線沒有任何的恨，只感到無限的無奈及唏噓。   周滿鏗攝</figcaption>
</figure>

30多歲的林普斯，畢業於中大新聞系，2007年已在有線實習，2008年畢業即加入有線成為全職體育記者，先後採訪過亞運及奧運等大型運動會，2014年曾中途轉到港台工作，一度脫離體育記者行列，但「留住Cable血」的他，2018年接受有線邀請，捨棄公務員身份減薪回巢，與舊公司再續未了情，只可惜這段情緣只維持了僅僅兩年，林普斯便再與有線分道揚鑣。不過，他表示對回巢決定絕不後悔，「鬼叫我真係咁鍾意做體育記者咩！」


{{< video src="https://web.archive.org/web/20210607151249if_/https://www.youtube.com/embed/ZeNlLs4Xf2M" >}}


<figure>
<img src="https://web.archive.org/web/20210607151249im_/https://www.hkcnews.com/news_新聞/hk-discuss/2020/12/林普斯-有線裁員-李慧詩-20201218185811_2373_large.jpg" alt="">
<figcaption>林普斯(粉紅色衫者)曾採訪2012年倫敦奧運，現場見證香港女子單車運動員李慧詩(白衫者)勇奪奧運銅牌。    受訪者提供</figcaption>
</figure>

經常笑面迎人的林普斯，收起笑容，深呼吸一口氣後，向記者娓娓道來，有線大裁員當天的所見所聞......

「嗰日真係好深刻嘅。咁啱當日係我放完幾日長假之後第一日返工，我就返早嘅，寫咗幾隻短稿，朝早出住先，然後就去開早會，開會嗰陣啲高層已經講話11點，HR嗰邊啲同事就會宣佈裁員嘅消息。我當時嘅心情就好古怪嘅，有啲矇查查，因為冇人知係會炒邊個，又冇人知炒人個準則係啲咩，然後就係11點一路見到有同事逐個逐個收到電話，跟住入會議室，我會形容個情況就好似睇緊《大逃殺》電影咁，因為根本就冇人知下一個到邊個死。」

林普斯表示對管理層感到非常失望，認為這次裁員的方式對所有同事均極不尊重，他又指自己早已預計到有線新聞總辭一幕早晚會出現，因為早有先例。今年8月，有線管理層突然宣佈即時解僱3名工程部資深員工，引起新聞部大批員工實名聯署向母公司主席表達不滿，「上次炒咗3個工程部同事嗰陣，個理由大致上都係話資源少之類，呢個問題不嬲都有㗎啦，而家先知咩？」，他又笑說： **「最好笑係嗰個HR高層，下面係咁狂炒人，個個都群情洶湧嗰陣，佢仲特登落嚟講話『不如大家返埋位做嘢先』，嘩！攞景定贈慶啊？呢啲咁嘅moment仲好意思叫我哋返位做嘢？」**

林普斯坐立不安，再加上冷氣刺骨，他不敵寒意外出買飯，卻想不到這頓外賣午餐，將會是他在有線的「最後一餐」，「我攞住個飯盒行緊返公司嗰陣就收到電話喇，佢未講咩事，我就已經知道發生咩事了。」林普斯最終逃不過被炒的命運，他形容當日是他在有線工作多年來最寒冷的一天，不論在生理上，還是心靈上，「呢間公司又話架構重組又話資源問題，但係唔知點解啲冷氣永遠都可以凍成咁！」

<figure>
<img src="https://web.archive.org/web/20210607151249im_/https://www.hkcnews.com/news_新聞/hk-discuss/2020/12/有線裁員-林普斯-20201218185411_1314_large.jpg" alt="">
<figcaption>林普斯形容有線大裁員當日，是他在有線工作多年來最寒冷的一天，不論在生理上，還是心靈上。    周滿鏗攝</figcaption>
</figure>

林普斯以及另一位資深體育記者陳漢威被炒後，有線新聞體育組只餘下兩名全職記者。林普斯說：「其實剩返落黎嘅同事能力都好高，雖然冇我同阿威咁Senior，但都做到嘢嘅，只不過剩返兩個人，實際都唔知可以做到啲咩出嚟。當然我唔知佢會唔會再請番人，但而家就咁睇，有線嘅體育新聞部暫時都唔會好得去邊囉。」

  
 被問到有線新聞，甚至電視體育新聞的未來，林普斯皺皺眉認為不太樂觀，「剩番兩個全職記者可以做到啲咩呢？其實齋論體育新聞時段，Cable嘅airtime一直都算係不錯，幾充裕吓。但由四個人，變成兩個人，你覺得個節目質素仲點可以進步到？唔好話進步，甚至我覺得要維持番一貫水準都好難，所以......唉，真係唔知講咩好。」

林普斯坦言事件中覺得自己及同事均不受尊重，但對舊公司卻沒有任何的恨，只有無限的無奈及唏噓， **「我成日都話，呢到係我嘅母會，我係呢度嘅青訓產品，所以絕對唔會恨佢哋。但我只係諗，如果一句『經營嚴峻需架構重組』，就Cut晒啲Senior人手，咁有線新聞未來會剩番啲咩？我真係唔知佢哋諗緊啲咩。」**

<figure>
<img src="https://web.archive.org/web/20210607151249im_/https://www.hkcnews.com/news_新聞/hk-discuss/2020/12/林普斯-有線裁員-20201218185741_2386_large.jpg" alt="">
<figcaption>林普斯報道體育新聞時常諷刺時弊，但他強調新任高層從未審查其稿件。      受訪者提供</figcaption>
</figure>

林普斯不獲有線新聞的尊重，無數網民深感可惜，在他被炒的消息傳開後，「連登討論區」一則關於他的帖文卻登上熱門，網民紛紛於網上重溫其精華報道，替他大感不值。林普斯以風趣幽默的報道體育新聞方式令人留下深刻印象，儘管他常常強調「我從來都係講緊場波」，但他常常在VO中諷刺時弊，卻令人思疑他是否因此而踩界招惹被炒的命運，他向記者澄清自己從未被新任的高層審查稿件。

他表示自己的報道新聞手法無師自通，但已故的知名體育新聞報道員伍晃榮對他啟發非常大，「細細個就睇開伍晃榮，當然佢嘅風格係模仿唔到，但唔多唔少都有參考吓，因為佢嗰啲報道真係教材咁，每一次睇都會覺得，原來呢度可以咁㗎？原來嗰度可以咁㗎？學到唔少嘢。」

無論以第一身或第三身進行報道，林普斯認為關鍵都是與觀眾互動，他坦言體育新聞與港聞、國際新聞等相比，無疑被視為「次要」，但他期望每節新聞完結前，體育新聞至少能夠為睇完新聞而心情低落的港人，轉換一下心情，「因為大部分新聞都係唔開心多過開心，尤其家陣疫情咁嚴重就更加係，睇完一節新聞個人可能好灰，體育擺到最尾又有個好處嘅，等到臨尾大家攞番少少嘢輕鬆吓，某程度上都可以緩和少少，令到個人未至於咁灰。」

林普斯最令網民留下深刻印象的報道，一定是今年7月報道俄超比賽，莫斯科戴拿模對辛尼特的賽事中表示「莫斯科戴拿模用咗39分鐘多啲，攻入領先嘅一球，其實邊有用咗咁耐呢？只係兩三秒咋嘛，如果由斬罰球嗰刻開始計」，又指「雖然話世人總難以事事都知，但影到晒就好難假設人哋唔知。」，這個報道被網民認為似是反擊新界北總區刑事總部高級警司陳天柱交代721事件時，指雙方「旗鼓相當」，並稱警方18分鐘到場，而非39分鐘的說法。


{{< video src="https://web.archive.org/web/20210607151249if_/https://www.youtube.com/embed/jk0SjGanPK8" >}}


林普斯搭着記者膊頭慨嘆，現時一切均米已成炊，離開既成事實，只可以接受，人也總要向前看，「暫時未有太多打算，始終仍未消化晒成件事，不過都有唔少人關心我，例如比建議我，叫我開YouTube頻道，同鍾意我嘅觀眾溝通吓，保持聯繫，或者都可以考慮吓嘅。」。

<figure>
<img src="https://web.archive.org/web/20210607151249im_/https://www.hkcnews.com/news_新聞/hk-discuss/2020/12/林普斯-有線裁員-20201218185439_1fb9_large.jpg" alt="">
<figcaption>林普斯表示他仍想希望向體育記者的道路發展，在此衷心祝福他前程錦繡。    周滿鏗攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210607151249/https://www.hkcnews.com/aboutus/#subscribe)
