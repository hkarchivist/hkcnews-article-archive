---
title: "消失的限聚令"
date: "2020-12-14"
author: "中產平民"
category: "眾說"
tags:
  - "大媽表演"
  - "限聚令"
  - "屯門娜娜"
url: "https://web.archive.org/web/20201213235946/https://www.hkcnews.com/article/36426/%C3%A9%C2%99%C2%90%C3%A8%C2%81%C2%9A%C3%A4%C2%BB%C2%A4-%C3%A5%C2%A4%C2%A7%C3%A5%C2%AA%C2%BD%C3%A8%C2%A1%C2%A8%C3%A6%C2%BC%C2%94-%C3%A5%C2%B1%C2%AF%C3%A9%C2%96%C2%80%C3%A5%C2%A8%C2%9C%C3%A5%C2%A8%C2%9C-36426/%C3%A6%C2%B6%C2%88%C3%A5%C2%A4%C2%B1%C3%A7%C2%9A%C2%84%C3%A9%C2%99%C2%90%C3%A8%C2%81%C2%9A%C3%A4%C2%BB%C2%A4/"
original_url: "https://www.hkcnews.com/article/36426/%C3%A9%C2%99%C2%90%C3%A8%C2%81%C2%9A%C3%A4%C2%BB%C2%A4-%C3%A5%C2%A4%C2%A7%C3%A5%C2%AA%C2%BD%C3%A8%C2%A1%C2%A8%C3%A6%C2%BC%C2%94-%C3%A5%C2%B1%C2%AF%C3%A9%C2%96%C2%80%C3%A5%C2%A8%C2%9C%C3%A5%C2%A8%C2%9C-36426/%C3%A6%C2%B6%C2%88%C3%A5%C2%A4%C2%B1%C3%A7%C2%9A%C2%84%C3%A9%C2%99%C2%90%C3%A8%C2%81%C2%9A%C3%A4%C2%BB%C2%A4/"
---

# 消失的限聚令

變動快過鬼影變幻球，兼且當日玩死一班打工仔要街邊食飯的限聚令，唔知點解呢兩日好似失咗蹤。話說旺角區又出現一班罪犯，呢班就係破壞市民安寧的大媽歌舞團。跳老舞已經搞到第四波疫情大爆發，但一班嘔心大媽再加埋鹹濕伯父竟然完全當限聚令無到，過去兩三星期齊齊沾污旺角區，更有鹹濕伯父脫下口罩飲啤酒，公然挑戰限聚令。但係點解過咗兩個幾星期都冇人嚴正執法呢？

<figure>
<img src="https://web.archive.org/web/20201213235946im_/https://www.hkcnews.com/news_新聞/hk-discuss/2020/12/屯門娜娜-旺角-限聚令-20201214031955_1fa8_large.jpg" alt="">
<figcaption>屯門娜娜進軍旺角，日前在旺角街頭開唱。照片來源：區議員朱江瑋Facebook</figcaption>
</figure>

話說去年屯門公園遊行，屯門大媽竟然獲得警隊高規格保護，押送離開現場，唔講仲以為係國家元首出巡。今年初，呢班大媽又走到去中環碼頭附近開檔搵食，公然挑戰限聚令。兜兜轉轉又搬到旺角搵食。整班屯門大媽漠視法紀，繼續歌照唱、舞照跳。根據街坊表示，她們已經在旺角開檔兩三星期了。等等，兩星期前的11月30日，香港警方不是說如果在旺角太子附近獻花的話會即時拘捕嗎？咁點解唱歌冇罪，獻花有罪？如果Happy伯見到屯門娜娜重出江湖，開心得滯送佢一朵紅玫瑰，唔知算唔算犯法呢？送花同獻花點樣分？

限聚令最成功的地方就是限制人民自由，還有玩死普羅大眾。當日陳肇始叫你當街淋雨食飯，張竹君鬧部分市民生活多姿多彩，但係屯門娜娜在旺角街頭公然挑戰限聚令， 竟然冇人強烈譴責，就算嚴正執法至少也拖延了兩星期吧！假如有人在旺角街頭屯門娜娜隔離開檔唱《願榮光歸香港》，你估會唔會有人即刻執法呢？近日街頭有不少警察巡邏，黃店經常遭到針對，但係屯門娜娜日日挑戰限聚令。如果唔係有區議員朱江瑋出手，相信已經成功造成鹹濕伯父跳老舞大爆發， 然後死亡率直線上升。正所謂犯法就係犯法，除非你係垃圾；部分社會垃圾日日犯法，冇人嚴正執法，你吹呀！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20201213235946/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20201213235946im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
