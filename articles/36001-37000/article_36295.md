---
title: "教會洗錢的故事"
date: "2020-12-09"
author: "中產平民"
category: "眾說"
tags:
  - "聖公會"
  - "守護孩子"
  - "管浩鳴"
url: "https://web.archive.org/web/20201225033152/https://www.hkcnews.com/article/36295/%E8%81%96%E5%85%AC%E6%9C%83-%E5%AE%88%E8%AD%B7%E5%AD%A9%E5%AD%90-%E7%AE%A1%E6%B5%A9%E9%B3%B4-36295/%E6%95%99%E6%9C%83%E6%B4%97%E9%8C%A2%E7%9A%84%E6%95%85%E4%BA%8B"
original_url: "https://www.hkcnews.com/article/36295/%E8%81%96%E5%85%AC%E6%9C%83-%E5%AE%88%E8%AD%B7%E5%AD%A9%E5%AD%90-%E7%AE%A1%E6%B5%A9%E9%B3%B4-36295/%E6%95%99%E6%9C%83%E6%B4%97%E9%8C%A2%E7%9A%84%E6%95%85%E4%BA%8B"
---

# 教會洗錢的故事

曾經組織守護孩子行動的慈善團體好鄰舍北區教會和傳道人陳凱興夫婦的匯豐銀行戶口突然被凍結，周二（8日）警方突擊搜查好鄰舍北區教會位於觀塘的聚會點、粉嶺教會及三間無家者宿社，藉口當然就是洗黑錢。究竟好鄰舍北區教會怎樣洗錢，還有是否洗黑錢，相關檢控是否有政治目的，大家心知肚明。但如果講到洗錢最叻，當然要到香港數一數二的教會──香港聖公會吧！

<figure>
<img src="https://web.archive.org/web/20201225033152im_/https://www.hkcnews.com/news_新聞/hk-discuss/2019/10/監獄-管浩嗚-陳同佳-20191023172931_1719_large.jpg" alt="">
<figcaption>去年十月，聖公會教省秘書長管浩鳴陪同在台灣殺死女友的陳同佳出獄。美聯社</figcaption>
</figure>

香港聖公會，我細細個就聽過佢個名呀！但係最出名一定要到香港聖公會教省秘書長管浩鳴 。除了是政協，更加在過去一年長時間包庇殺人犯陳同佳，讓陳同佳入住京士柏山超級豪宅。點解聖公會咁巴閉？因為聖公會真係好有錢。香港聖公會擁有48個牧區教堂，還管理過百所學校及社福機構。在 2018年，聖公會更加大手掃貨，在短短三個月動用六千多萬購入四個位於半山區豪宅物業。至於聖公會大主教全國政協委員鄺保羅也一直居住在由聖公會全資擁有的南區豪宅浪琴園單位，市值閒閒哋幾千萬。當時管浩鳴被問及相關安排，竟然表示說鄺保羅大主教住豪宅不公道，因為鄺保羅只是居住在一千多呎的單位，一切只因香港樓價太高。

<figure>
<img src="https://web.archive.org/web/20201225033152im_/https://www.hkcnews.com/news_新聞/hk-discuss/2019/06/聖公會-鄺保羅-20190619004920_23dc_large.jpg" alt="">
<figcaption>聖公會大主教全國政協委員鄺保羅住在聖公會全資擁有的南區豪宅浪琴園。</figcaption>
</figure>

與此同時，又有傳媒發現聖公會其實擁有上亞厘畢道一座五層高物業用作宿舍用途，只可惜聖公會寧可繼續荒廢位於上亞厘畢道的萊利樓，也要大手掃貨購入堅道豪宅。點解咁做，你問番管浩鳴啦。當然管浩鳴並非省油的燈，代家人買樓都叻過你哋一班蟻民，例如其中一個於大潭浪琴園的物業是透過公司股份轉讓形式買入，可以節省六百六十萬 印花稅。相關行為當然不算犯法，但係要咁樣做，首先你要有錢一炮過畀二千二百萬買公司。至於聖公會買樓亦都叻過你，2016至2018年期間買入總共五個物業，雖然四次由同一位中原地產代理負責，但在臨時買賣合約中佣金部分竟然都直接被刪除，亦即是說這幾個單位的交易節省八十九萬元佣金開支。

教會洗錢唔使你教，不過好鄰舍北區教會屬於一個規模較細的組織，與香港聖公會相比簡直係蚊髀同牛髀。所謂的眾籌二千七百萬元，不論係鄺保羅大主教南區豪宅，定係陳同佳超級安全屋都買唔到。但係香港警方卻竟然選擇狙擊好鄰舍北區教會，已經拉人封艇，究竟背後有什麼目的，我真係唔知啦，我淨係知道如果加入有規模嘅教會就唔使咁慘。你睇下管浩鳴、鄺保羅同陳同佳，人哋話南區浪琴園千幾呎單位都唔算豪宅，買樓又可以免佣，仲多錢到可以一炮過二千幾萬買公司迴避印花稅。呢啲先叫做數百萬當係碎銀。大教會點樣洗錢唔洗你教，因為你班窮L都冇幾千萬去買一間獨立屋比殺人犯住，又點會知道乜嘢叫做洗錢呢？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20201225033152/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20201225033152im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
