---
title: "有早知，陳肇始"
date: "2020-12-25"
author: "中產平民"
category: "眾說"
tags:
  - "陳肇始"
  - "全面封關"
  - "第四波疫情"
url: "https://web.archive.org/web/20210115190346/https://www.hkcnews.com/article/36716/%E9%99%B3%E8%82%87%E5%A7%8B-%E7%AC%AC%E5%9B%9B%E6%B3%A2%E7%96%AB%E6%83%85-%E5%85%A8%E9%9D%A2%E5%B0%81%E9%97%9C-36716/%E6%9C%89%E6%97%A9%E7%9F%A5%EF%BC%8C%E9%99%B3%E8%82%87%E5%A7%8B"
original_url: "https://www.hkcnews.com/article/36716/%E9%99%B3%E8%82%87%E5%A7%8B-%E7%AC%AC%E5%9B%9B%E6%B3%A2%E7%96%AB%E6%83%85-%E5%85%A8%E9%9D%A2%E5%B0%81%E9%97%9C-36716/%E6%9C%89%E6%97%A9%E7%9F%A5%EF%BC%8C%E9%99%B3%E8%82%87%E5%A7%8B"
---

# 有早知，陳肇始

<figure>
<img src="https://web.archive.org/web/20210115190346im_/https://www.hkcnews.com/news_新聞/hk-discuss/2020/12/武漢肺炎-陳肇始-20201224000009_9aa5_large.png" alt="">
<figcaption>香港電台影片截圖</figcaption>
</figure>

古語有云，有早知，冇乞衣。但自從陳肇始擔任食物及衞生局局長之後，呢句說話又係時候更新一下啦，應該叫做有早知，陳肇始。因為護士出身的陳肇始局長唔單止自己廢，仲要當一班IQ比自己高、學歷比自己高嘅醫生冇到，拒絕封關要求，結果武漢肺炎疫情一波未平一波又起。今日的陳肇始打倒昨日的陳肇始，遲咗接近一整年，宣佈真封關。

日前陳肇始宣布對英國真封關，更加污名化武漢肺炎病毒2.0做英國病毒或英國變種病毒，今日又有新措施，就係宣佈對中國以外地區來港人士檢疫隔離增至21日，同時禁止南非登機人士來港。呢啲措施如果要客觀持平地分析，筆者只有一句結論，就係delay no more。可惜今次delay足足有十個月。

今日來自英國和南非的武漢肺炎病毒2.0來勢洶洶，陳肇始即刻全球封關；當日武漢肺炎病毒1.0同樣來勢洶洶，一句基本法保障香港人出入境自由、不可助長歧視、兩地交流頻仍，成功導致武漢肺炎香港大爆發。陳肇始你係得嘅。如果林鄭月娥係攬炒之母，你就係攬炒之祖母，你攬炒全香港，功架十足，百幾條人命因你而死，我真係要畀個like你。

<figure>
<img src="https://web.archive.org/web/20210115190346im_/https://www.hkcnews.com/news_新聞/hk-discuss/2020/12/眼鏡-陳肇始-口罩-20201208235256_c076_large.jpg" alt="">
<figcaption>眼鏡襯衣服，做到好細緻，疫情防控卻錯漏百出。</figcaption>
</figure>

如果你當日夠膽對內地封關，可能今日大家已經喺港九各區食緊聖誕節大餐。多謝你成功攬炒全香港，甚至全世界。當比你聰明嘅醫護人員表示要全面封關，你除咗識喊，仲做咗啲乜？就係換眼鏡、換眼鏡、同埋換眼鏡。

所謂有早知，陳肇始。如果陳肇始當日唔去delay no more，究竟香港會變成點，你話呢？咪就係天下太平囉！陳肇始你真係好叻叻豬，叻到成個地球畀你搞亂曬 !


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210115190346/https://www.hkcnews.com/aboutus/#subscribe)

---

![博客 | 中產平民](https://web.archive.org/web/20210115190346im_/https://www.hkcnews.com/uploads/avatars/654d50db-c08d-4ac3-b73f-9486043f9615.png?1556173360)

**博客 | 中產平民**

【中產平民・平民平論】 一個被認為是又自以為是中產的平民百姓。在香港，中產，活不好，但死不了 。 中產收入，平民生活模式，是可悲，是可笑，更是現實 。不信政府，也不信政客， 最可信的其實是自己。寫專欄不能改變世界，但至少能保留發聲的機會。
