---
title: "公海旅遊咁開心，有乜保險可傍身？"
date: "2021-10-01"
last_updated: "2021-10-04 14:39:10"
author: "專業和你傾"
category: "眾說"
tags:
  - "保險"
  - "郵輪"
  - "公海旅遊"
url: "https://web.archive.org/web/20211202155822/https://hkcnews.com/article/45989/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-46126/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/45989/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-46126/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 公海旅遊咁開心，有乜保險可傍身？

<figure>
<img src="https://web.archive.org/web/20211202155822im_/https://hkcnews.com/news_新聞/hk-discuss/2021/10/保險-公海旅遊-專業和你傾-20211001151040_c5f3_large.png" alt="">
</figure>

【撰文：保險代理公司主席保險仔】

世事無常，一場沒完沒了嘅世紀大瘟疫，搞到各行各業，瞬間由盛轉衰。影響至甚嘅，非旅遊莫屬！連帶保險仔啲旅遊保險生意，都一朝清袋，欲哭無淚！

咦！世事無絕對，港人對旅遊嘅熱衷，並冇因疫情而退減。旅行社推出嘅本地深度旅遊團，早受歡迎不在話下，近排（七月份開始）更有郵輪公司推出公海遊，短短一個月，就有兩萬人參加。至今，趨勢似愈來愈流行。哈！香港人呢份旅遊絕地反擊嘅能耐，真係唔到你唔服！

<figure>
<img src="https://web.archive.org/web/20211202155822im_/https://hkcnews.com/news_新聞/hk-discuss/2021/09/郵輪-公海旅遊-旅遊保險-20210929202353_2262_large.jpg" alt="">
<figcaption>疫情下有郵輪公司推出公海遊，參加者眾。</figcaption>
</figure>

「乜嘢係『公海旅遊』 ？」Bobo問（噚氣啲提一下，Bobo係保險仔個未婚honey！）。

「公海遊係郵輪公司舉辦嘅海上旅遊，由香港出發至公海，全程有兩晚、三晚不等。中途不會靠岸，旅客只享受船上各種休憩、娛樂、賭場、美食等設施，然後返港。」

「嘩！咁多人迫埋喺一艘郵輪裏面，會唔會又好似舊年喺日本嗰隻『鑽石公主號』咁，發生集體感染㗎？」Bobo嘅憂慮，都唔係冇道理。

「呢樣又唔駛咁擔心。一則，參加者都係香港本地人，而香港本地感染幾乎日日清零，帶病毒感染者登船播毒嘅機會應該唔高。再者，遊輪公司有咗「鑽石公主號」嘅慘痛前科，必然採取各種杜絕集體感染嘅辦法。郵輪除咗設有檢疫設備，仲有預設40多間隔離房間；10間負壓室，以供給有需要隔離病人入住。就連空氣氣流，都特別處理過，並作單向流動，不作循環，避免因此而造成互相感染。此外，遊輪一經發現有感染個案，就會啟動應急機制，通報港府；停止船上所有活動，立刻啟航回港。」

Bobo聽罷，仍面帶疑惑，接着問道：「公海遊講明係遊公海，都冇目的地，咁有冇保險保㗎？」Bobo不枉同保險仔拍咗咁耐拖，保險意識果然強，抵錫！

<figure>
<img src="https://web.archive.org/web/20211202155822im_/https://hkcnews.com/news_新聞/hk-discuss/2021/09/旅遊保險-郵輪-公海旅遊-20210929201715_276a_large.jpg" alt="">
</figure>

「問得好！其實一般旅遊保險，都會提供全球保障，只要係由香港出發到外地，即使冇入境其它地區，停留喺公海，都受到保單全面嘅保障。投保人喺填寫單次旅遊保險投保書時，喺目的地一欄，填寫：公海，咁就得喇！」呢次，Bobo似較先前寬容得多，接着又問：「乜唔係坐郵輪，就要買郵輪旅遊保險會啱啲嘅咩？」哈！Bobo對保險嘅問題，真係問得愈嚟愈有sense！

「啱！郵輪旅遊保險係為郵輪旅遊度身訂造嘅保險產品，自然係更貼身啲！第一，保障額會比較大。此外，特殊嘅保障範圍，例如：衛星電話費用、郵輪沉沒保障等等，就唔係一般旅遊保險可以保到嘅。不過，羊毛出自羊身上，郵輪旅遊保險嘅保費就當然會貴啲啦！

其實，一般嘅旅遊保險都會保埋上郵輪玩嘅。不論喺船上生病要睇郵輪專備嘅醫生、船上遇到人身意外受傷或死亡、行李喼壞咗、甚或得到重病未能出發，取消行程等，都受到保障。一般而言，保費會較郵輪旅遊保險便宜。至於要選擇邊一類保險，咁就豐儉由人，各取所需啦。」Bobo好似愈聽愈起勁，跟住又問：「係咁，係咪可以上船前，用網上或你哋個手機保險Apps買就得？」咦？Bobo問到咁詳細嘅？

### 點買旅遊保險至着數？

「可以，只要係出發前買就得喇。依家好多保險公司或代理，都設有網上投保，即買即出電子保單，唔受辦公時間或地點所限。更有個別公司，設有手機Apps，方便隨時隨地都可透過Apps，購買所需保險，極為方便。

當然，作為行內人，建議投保人喺出發日期前一個月就購買旅遊保險，最為着數。因為「取消旅程保障」通常喺出發前30日就開始生效嘅。此外，旅遊保險通常係由離開住所一刻，就開始提供保障，直至行程完結，返回屋企為止。所以，去到碼頭先至買旅遊保險，咁就少咗好多應有嘅保障㗎。講開又講，如果遇有惡劣天氣，無可避免要延遲返港，旅遊保險亦會自動免費延長保期至多10日㗎。」

Bobo聽罷，又顰眉相問：「咁，如果喺船上感染到新冠肺炎，旅遊保險又保唔保？」呢個問題認真到肉！「按照時下大部份保險公司提供嘅旅遊保險，都唔保障感染新冠肺炎嘅風險……」保險仔話口未完！「吓！咁點算呀？」Bobo就好緊張問道。

「咁就要依靠醫療保險啦！一般嘅醫保，都會承保新冠肺炎，甚至保埋各變種新冠病毒。若手上嘅醫保，係提供亞洲／全球地區保障嘅話，順理成章，自然會保埋公海範圍。假若情況嚴重，要入住就近地區嘅醫院治療，都可以claim嘅。有啲醫保計劃，更設有提供住院現金保障添。（注意：亞洲醫療保障計劃只會保障在亞洲區內引起嘅醫療費用，而全球醫療保障計劃一般唔會保障在美國地區所引起之醫療費用。）

<figure>
<img src="https://web.archive.org/web/20211202155822im_/https://hkcnews.com/news_新聞/hk-discuss/2021/09/醫療保障-醫療保險-保險-20210929202202_1798_large.jpg" alt="">
<figcaption>一般醫保已承保新冠肺炎，甚至連同各變種病毒都有保障。</figcaption>
</figure>

### 個人意外保險

除咗醫療保險，個人意外保險都係提供全球保障嘅，所以亦會賠償喺公海發生嘅意外，導致身體傷亡同埋相關嘅醫療開支。有啲個人意外保險，仲會提供全球緊急援助服務，24小時免費提供緊急醫療撤離及遺體送返服務添。」

Bobo面容稍稍放鬆，再追問道：「現時已經有唔少國家，採取『與病毒共存』政策，除咗快速大量為國民接種疫苗外，更同時逐步放寬旅遊限制，仲放寬檢疫措施，好似：新加坡、泰國布吉島、英國、法國、德國、芬蘭、冰島、美加等地咁，就免除咗我哋香港人入境隔離添，點解你哋啲保險界咁保守，冇與時並進，將新冠肺炎列為可保範圍？」

### 旅遊保險涵蓋新冠肺炎指日可待

Bobo所言極為有理，亦令保險仔一時語塞，支支吾吾答道：「哎……其實……係咁嘅，新冠肺炎造成全球性嘅感染同埋變種嘅速度，對保險界嚟講，係前所未有過嘅經驗，理解掌握需時。好在現時已經有成熟有效嘅疫苗，對治新冠疫情，有較大把握，使到保險公司對新冠疫情嘅風險評估同埋核保，亦有咗較客觀科學嘅依據。

其實，近期已有保險公司將新冠肺炎納入旅遊保險保障範圍。目前，有保險公司為接種咗第一劑疫苗嘅旅遊保險投保人，提供新冠肺炎醫療費用保障。亦另有保險公司，將投保人喺旅程期間，不幸受感染新冠肺炎而引起嘅醫療費用開支，一一列為受保範圍。

<figure>
<img src="https://web.archive.org/web/20211202155822im_/https://hkcnews.com/news_新聞/hk-discuss/2021/09/COVID-19-新冠病毒-疫苗-20210929201744_2efd_large.jpg" alt="">
<figcaption>有保險公司為接種了第一劑疫苗的旅遊保險投保人，提供新冠肺炎醫療保障。</figcaption>
</figure>

相信有咗呢兩家保險公司做領頭羊下，好快就有其他保險公司跟隨，將新冠肺炎列為常規保障，呢個情況，指日可待！」Bobo聽罷，面有喜色，嬌嗲道：「既然有齊晒各種保險保障，係咁，我哋係咪可以立刻報團參加公海遊呢？」哈哈！怪唔之Bobo一連串嘅問題，問得咁到肉又兼富有引導性，等保險仔最後冇得say no！冰雪聰明呢！睇嚟今次嘅公海遊都係走唔甩㗎喇！

**作者簡介：** 保險仔，從事一般保險中介服務達四十年，期間，經歷保險市場及政府對行業的行為規管，隨時日不斷改進，日益成熟。目前，現職保險代理公司主席。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211202155822/https://hkcnews.com/aboutus/#subscribe)

---

![博客 | 專業和你傾](https://web.archive.org/web/20211202155822im_/https://hkcnews.com/uploads/avatars/88429582-e9f9-4fb6-aa3a-a559ac157714.png?1364096645)

**博客 | 專業和你傾**

【專業和你傾】十二個專業團體輪流執筆
