---
title: "【迷你倉死因研訊】死者重複入橫巷「搵嘢」沒跟隨離開　拍檔坦言感恐懼爆粗叫撤離"
date: "2021-09-28"
last_updated: "2021-09-28 20:18:32"
author: "記者劉偉琪"
category: "眾聞"
tags:
  - "消防處"
  - "迷你倉"
  - "時昌迷你倉"
  - "死因調查"
url: "https://web.archive.org/web/20210928163818/https://www.hkcnews.com/article/45909/%E8%BF%B7%E4%BD%A0%E5%80%89-%E6%AD%BB%E5%9B%A0%E8%AA%BF%E6%9F%A5-%E6%B6%88%E9%98%B2%E8%99%95-45909/%E3%80%90%E8%BF%B7%E4%BD%A0%E5%80%89%E6%AD%BB%E5%9B%A0%E7%A0%94%E8%A8%8A%E3%80%91%E6%AD%BB%E8%80%85%E9%87%8D%E8%A4%87%E5%85%A5%E6%A9%AB%E5%B7%B7%E3%80%8C%E6%90%B5%E5%98%A2%E3%80%8D%E6%B2%92%E8%B7%9F%E9%9A%A8%E9%9B%A2%E9%96%8B-%E6%8B%8D%E6%AA%94%E5%9D%A6%E8%A8%80%E6%84%9F%E6%81%90%E6%87%BC%E7%88%86%E7%B2%97%E5%8F%AB%E6%92%A4%E9%9B%A2"
original_url: "https://www.hkcnews.com/article/45909/%E8%BF%B7%E4%BD%A0%E5%80%89-%E6%AD%BB%E5%9B%A0%E8%AA%BF%E6%9F%A5-%E6%B6%88%E9%98%B2%E8%99%95-45909/%E3%80%90%E8%BF%B7%E4%BD%A0%E5%80%89%E6%AD%BB%E5%9B%A0%E7%A0%94%E8%A8%8A%E3%80%91%E6%AD%BB%E8%80%85%E9%87%8D%E8%A4%87%E5%85%A5%E6%A9%AB%E5%B7%B7%E3%80%8C%E6%90%B5%E5%98%A2%E3%80%8D%E6%B2%92%E8%B7%9F%E9%9A%A8%E9%9B%A2%E9%96%8B-%E6%8B%8D%E6%AA%94%E5%9D%A6%E8%A8%80%E6%84%9F%E6%81%90%E6%87%BC%E7%88%86%E7%B2%97%E5%8F%AB%E6%92%A4%E9%9B%A2"
---

# 【迷你倉死因研訊】死者重複入橫巷「搵嘢」沒跟隨離開　拍檔坦言感恐懼爆粗叫撤離

【研訊第17天】

2016年九龍灣淘大工業村時昌迷你倉大火導致兩名消防員殉職，死因研訊今續。死者張耀升的拍擋尹建偉供稱，當日死者在火場內走進橫巷「左轉右轉，好似搵緊嘢」，拍檔不知原因，試圖帶死者撤離，惟死者意識清晰表示「OKOK」，沒跟隨離開，而是返回橫巷重複同一動作。拍檔感恐懼及不適，爆粗叫死者一起撤離，張再表示「OKOK」後，同樣沒跟上來。最後拍檔衝出火場求救大喊：「張Sir喺裡面未出嚟，快啲搵人入去幫佢！」拍檔作供期間情緒激動，休庭時一度掩臉低頭、泣不成聲。

### [【迷你倉死因研訊】結集](https://web.archive.org/web/20210928163818/https://www.hkcnews.com/event/122)

<figure>
<img src="https://web.archive.org/web/20210928163818im_/https://www.hkcnews.com/news_新聞/hk-discuss/2021/09/20210928201715_c2d8_large.jpg" alt="">
<figcaption>眾新聞製圖</figcaption>
</figure>

殉職高級消防隊長張耀升的拍擋、時任消防員尹建偉今繼續作供，指2016年6月21日、即起火當日，兩人在沒有煙火特遣隊陪同下入場救火，其間尹的鐵筆滑落，他整理過後發現張已走遠，兩人相距約5米。

### 死者身旁及頭頂有大火「好似俾火包圍」

尹指，當時他身處1號主走廊，該處的煙霧不算大，視野算清晰，他看到張在3號橫巷內不停高呼求救，「我唔肯定佢係嗌『Ray（尹的洋名）呀』定『喂呀』，但佢當時嘅狀態係半踎，左轉右轉，好似搵緊嘢。」張原本握著的消防喉筆則不知所蹤。尹形容，當時張「好似俾啲火包圍住咁」，身旁有火焰，頭頂近天花位置亦「好大火」，但他沒被火燒。

尹認為情況非常危險，遂立即用左手拉起消防喉，並進入橫巷，用右手拉張出去主走廊，「佢有意識同我一齊出嚟，我唔洗用力拉佢」。返回主走廊後，尹向張表示：「阿Sir，條喉喺度，定啲嚟，唔好慌，我哋出返去先。」張意識清晰地回答：「OKOK。」

<figure>
<img src="https://web.archive.org/web/20210928163818im_/https://www.hkcnews.com/news_新聞/hk-discuss/2021/09/死因庭-消防員-迷你倉-20210903201826_19e4_large.jpg" alt="">
<figcaption>眾新聞製圖</figcaption>
</figure>

### 「阿Sir！唔X好再玩啦！出返去啦我哋！」

尹指，由於走廊狹窄，故他先轉身向火場出口撤退，張則緊隨其後。但走了幾步後，尹發現身後沒人，指張返回3號橫巷位置「做返相同嘅嘢，又喺度大嗌『Ray呀』定『喂呀』」，好像在找東西。 尹於是再回去拉張，張再次有意識地跟隨他出主走廊，說「唔使我用力拉」。

尹自言當時感緊張，故語氣稍重再次向張表示：「阿Sir！唔X好再玩啦！出返去啦我哋！」張再次有意識地重申：「OKOK。」尹指，當時視野及能見度清晰，但他感到很熱、呼吸困難、心跳加速及恐懼，直言入職以來未遇過3號橫巷般的高溫度，故認為必須撤離。

<figure>
<img src="https://web.archive.org/web/20210928163818im_/https://www.hkcnews.com/news_新聞/hk-discuss/2017/06/消防員-迷你倉-四級火-20170602195757_1b36_large.jpg" alt="">
<figcaption>高級消防隊長張耀升（左）及消防隊目許志傑</figcaption>
</figure>

### 拍檔哽咽：我有諗過再返去搵佢

尹遂再次朝出口走，速度比上次撤離快，「因為我狀態唔太好，感覺好辛苦，同埋開始自己有啲慌亂」。惟他走至1號橫巷時，再次發現張沒有跟隨，哽咽謂：「我有諗過再返去搵佢，但我覺得未必做到呢件事。當時我真係好驚，開始迷失方向，因為唔見咗佢之後，個人開始亂。」

尹憶述，幸好他在附近發現了一名煙火特遣隊（CFS）隊員，遂立即查問出口方向，對方指示他跟隨鼓風機方向走，「跟住我知道鼓風機位置後，就衝出去」。根據閉路電視片段，兩人當晚7時02分進入火場，尹於11分鐘後衝出來。

尹指當日一衝出門看見上司翁錦雄便立即大喊：「張Sir喺裡面未出嚟，快啲搵人入去幫佢！」然後便因體力透支而躺地。數分鐘後，入口指揮官霍永鴻查問張的位置，尹表示自己在1號橫巷回頭時，才發現張沒跟隨，不肯定張的確實位置。

<figure>
<img src="https://web.archive.org/web/20210928163818im_/https://www.hkcnews.com/news_新聞/hk-discuss/2021/09/消防員-死因庭-迷你倉-20210903200931_2151_large.jpg" alt="">
</figure>

### 激動作供休庭期間泣不成聲

尹續憶述，他逃出火場後「好攰、冇感覺」，有同袍將他拉出防煙門後休息，他一見人就大喊：「唔該你幫我搵返張Sir出嚟！」此時，死因裁判官黃偉權見尹的情緒激動，遂下令休庭讓他休息。然後尹在證人枱掩臉低頭，一度泣不成聲，需由同袍安慰。

其後尹續供稱，他在2樓休息期間，仍然感到很熱、心跳很快，並且手指疼痛。近9時，尹返回地面會合長官張振毅，並由張陪同登上救護車，送院途中得悉張耀升失救不治。翌日凌晨約1時，尹返回消防學校參與心理輔導研討會，當時他仍覺得很熱。

### 三級燒傷須做死皮切除手術　庭上展示指頭現「冇乜指紋」

凌晨約3時，尹到急症室求診，診斷指他右手指頭一級燒傷。惟洗傷口後情況沒有改善，故兩天後他再去急症室求醫，被轉介至威爾斯親王醫院燒傷部，並被診斷為三級燒傷，須接受死皮切除手術。

<figure>
<img src="https://web.archive.org/web/20210928163818im_/https://www.hkcnews.com/news_新聞/hk-discuss/2021/09/迷你倉-死因庭-四級火-20210904171103_b4d0_large.png" alt="">
</figure>

尹在庭上展示右手，表示其指頭現已「冇乜指紋」，食指因削除了較多皮膚，故指頭較尖。他估計，因當日曾在火場內兩度用濕漉漉的右手捉緊張耀升，「可能hold（捉）住太耐，好似煲滾咗啲水灼緊隻手指，啲熱力傳入我手指頭」。

### 不知張為何重複入橫巷   火場對答沒異樣

尹又指，不知道為何張耀升兩度去3號橫巷「搵嘢」，坦言「我都想知點解」，不肯定他是否在找喉筆；而張與他對答時說話清晰，表情沒異樣，精神亦不呆滯。他不知張有否在橫巷中迷路，惟認為火場高溫及身體虛弱，加上間隔複雜，令人更難識別方向。

尹在時昌代表大狀梁家欣查問下表示，他第二次拉張出主走廊時，感到有點中暑徵狀，包括氣促及疲倦，但未至於神志不清。尹又指，張的對答清晰，不覺有任何中暑徵狀；他曾研究撤退時由張走在前方，但因張對答清晰而作罷，「覺得佢會跟住我（後面）」。

尹昨供稱，他與張均隸屬坍塌拯救專隊（USAR），駐守消防學院並主要負責教學工作，較少接受滅火訓練及參與救火。行動前，時任助理消防區長溫錦明訓示指火場間隔複雜，盡量不要進橫巷。

案件編號：CCDI333-334/16


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210928163818/https://www.hkcnews.com/aboutus/#subscribe)
