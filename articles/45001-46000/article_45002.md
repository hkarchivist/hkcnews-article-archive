---
title: "【東奧·賽艇新星】初戰奧運緊張發揮不佳　洪詠甄冀經驗助成長"
date: "2021-09-15"
last_updated: "2021-09-15 18:20:28"
author: "記者曾港深"
category: "眾聞"
tags:
  - "香港運動員"
  - "洪詠甄"
  - "賽艇"
url: "https://web.archive.org/web/20211025050159/https://hkcnews.com/article/45002/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-45469/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/45002/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-45469/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【東奧·賽艇新星】初戰奧運緊張發揮不佳　洪詠甄冀經驗助成長

東京奧運曲終人散，港隊表現亮眼，掀動全城，香港運動員獲得前所未見的關注。賽艇新星洪詠甄（Winne）首度出戰奧運會，最終在單人雙槳艇比賽中以第23名畢業，她吸引外界注意並不是因為成績，而是無綫電視一個訪問。小妮子聞訊後不禁笑着說：「唔緊要啦，我真係無聽廣東歌呀嘛，不過最近都嘗試聽吓中文歌，始終我都係講廣東話，都要了解吓我哋廣東歌文化。」又表示非常感激香港人，「我好感謝咁多香港市民去關注運動，亦都關注我呢個咁冷門嘅運動，好衷心咁多謝大家嘅支持，我會繼續努力，繼續向自己嘅目標進發。」


{{< video src="https://web.archive.org/web/20211025050159if_/https://www.youtube.com/embed/26GJg5JWtVg" >}}


訪問當日，洪詠甄以一身港隊賽艇標準服裝，白色鴨嘴帽，配上一副帥氣的太陽鏡，襯托着她173cm的身高和古銅色的肌膚登場，她從容地以右肩扛起一條黃色艇，左手拿着兩支賽艇槳，不慌不忙地向記者講解賽艇的入門小知識。怎料到，這位「三扒兩撥」由沙田划艇到石門的小妮子，一到訪問時截然不同，彷彿變成另一個人似的，說話聲線小到幾乎連收音器材也失靈，顯得相當害羞。

<figure>
<img src="https://web.archive.org/web/20211025050159im_/https://hkcnews.com/news_新聞/hk-discuss/2021/09/賽艇-洪詠甄-20210903155540_1faf_large.jpg" alt="">
<figcaption>洪詠甄指搬艇是賽艇入門的基本動作。   周滿鏗攝</figcaption>
</figure>

Winne說自己不是第一次做訪問，但面對鏡頭時還是有點緊張，感到壓力，亦因為鏡頭帶來的壓力，影響了她在東奧的成績。她坦言不滿意出賽時表現，認為最大原因就是抗壓能力差，「最不滿嘅就係自己將自己嘅缺點帶咗落去比賽，第一日比賽就集中唔到，過咗1000米之後，就諗住啲鏡頭或者觀眾點睇我。因為第一次俾咁多鏡頭圍住，之前都未試過比賽緊嘅時候都有個鏡頭係你面前，所以嗰陣好緊張，自己位置係邊，忽視咗自己嘅節奏，就搞到自己亂咗。」她又指自己其實在心底裡訂立好要闖進Final C的決賽，但最終還是鎩羽而歸，感到失落。

> **其實當時真係好失望，亦都划得最差就係嗰埸，亦都怪自己個平衡，點解當初唔練好啲呢？**


<figure>
<img src="https://web.archive.org/web/20211025050159im_/https://hkcnews.com/news_新聞/hk-discuss/2021/09/洪詠甄-賽艇-20210903155159_191c_large.jpg" alt="">
<figcaption>東京奧運比賽時遇上的側風，在香港水域較難遇到，洪詠甄希望未來可以去更多其他地方吸取側風的經驗。  周滿鏗攝</figcaption>
</figure>

成績雖然不算最理想，但對一名奧運新丁來說，已是合格有餘。Winne明白以她現時的能力來說，能夠到東京奧運已經達成了自己的目標，「因為中學嗰陣時，認為奧運覺得係運動員生涯嘅終點，但無諗過會係一個過渡期，或者係一個絆腳石，因為我而家算係一個絆腳石嘅狀態。」，她希望可以利用這次東奧經驗，幫助她下一次參加比賽時取得更好成績，讓她更加清楚自己的缺點是什麼，有何地方需要改善。

Winne重覆又重覆說，東奧汲取的最大經驗就是讓她了解到，原來自己在面對側風時的平衡，還要再下苦工，但無奈地香港場地很少出現側風，所以希望疫情好轉後，能夠多些出國比賽及練習。她表示自己短期目標是明年亞運，希望能夠在亞運中奪得獎牌；長遠目標則是下屆巴黎奧運，可以順利得到代表香港參賽的資格。

<figure>
<img src="https://web.archive.org/web/20211025050159im_/https://hkcnews.com/news_新聞/hk-discuss/2021/09/洪詠甄-東京奧運-20210903160157_367d_large.jpg" alt="">
<figcaption>洪詠甄表示長遠目標放在下屆的巴黎奧運，希望可以順利得到代表香港隊參賽的資格。   受訪者提供</figcaption>
</figure>

雖然不是因為賽艇表現吸引觀眾的目光，而是場外小插曲讓自己為人認識，但Winne也不忘感激香港人的支持，「咁多日比賽，我都好感謝香港市民，可以日日都send message俾我，叫我加油，支持我，支持咁多位香港運動員，我都好衷心咁感謝佢哋。我好感謝咁多香港市民去關注運動，亦都關注我呢個咁冷門嘅運動，好衷心咁多謝大家嘅支持，我會繼續努力，繼續向自己嘅目標進發。」

Winne亦特別提及一件窩心的事：

> **我記得有一場比賽完咗之後，我就睇ig見到有個女仔inbox我，佢係商場見到有好多人睇我比賽，佢錄影咗一小段俾我睇，我都好驚訝。因為我個人就比較怕羞，但原來咁多香港人都唔怕羞，好大膽咁鼓勵我，嗰陣時我真係好開心，好感動！**


<figure>
<img src="https://web.archive.org/web/20211025050159im_/https://hkcnews.com/news_新聞/hk-discuss/2021/09/賽艇-洪詠甄-20210903160044_70da_large.jpg" alt="">
<figcaption>洪詠甄指她每次閱讀香港人對她的支持訊息時，都會感到好窩心。   周滿鏗攝</figcaption>
</figure>

今年22歲的洪詠甄，畢業於體育名校林大輝中學，中學時期的她熱衷長跑及短跑，但多年來卻一直跑不出成績，偶然間一次比賽，改變了她的人生，「我印象中係15-16年嘅學界拉機比賽，我學校嘅Miss就帶我去玩吓，跟住就有賽艇協會嘅人邀請我試吓去玩水上嘅賽艇，跟住我就參加咗TID（賽艇新秀發展計劃）呢個計劃。咁我玩吓玩吓，就覺得自己好鍾意賽艇呢個運動，就想繼續玩落去。同埋佢俾到我好大嘅勝利同速度嘅感覺，係水上面有速度，我就覺得好自由，好舒服。」受到賽艇的刺激和成就感所吸引，Winne更於中學畢業後，轉為全職運動員。

Winne直言當時剛剛18歲，腦海沒有想太多，只是希望能繼續賽艇，加上不愛讀書，全職運動員的道路看似更適合自己，「到而家我都好慶幸嗰陣時我有呢種諗法，因為如果我出咗去做嘢或者讀書，我唔會好Enjoy囉。我而家覺得我係過緊我自己嘅人生，而唔係受住其他嘅束縛困擾住自己，而家淨係諗住做自己鍾意做嘅嘢，就唔好諗咁多。」

<figure>
<img src="https://web.archive.org/web/20211025050159im_/https://hkcnews.com/news_新聞/hk-discuss/2021/09/洪詠甄-賽艇-20210903155012_267a_large.jpg" alt="">
<figcaption>洪詠甄（前排右三）指賽艇新秀發展計劃，改變了她的一生。    受訪者提供</figcaption>
</figure>

中學畢業後沒有繼續升學，反而選擇當全職運動員，絕不是一個容易的決定，就算說服到自己，也未必能得到家人的支持。

「我記得我媽咪當時就問咗我幾次，『你肯定你鍾意呢個運動？』，我就答佢：『我係鍾意！』，佢見到我咁堅持，就諗住俾我試吓轉全職，睇我係咪適合呢種運動。呢個年代，其實你係可以做自己鍾意做嘅嘢囉，再唔係又無資助嘅年代。」

<figure>
<img src="https://web.archive.org/web/20211025050159im_/https://hkcnews.com/news_新聞/hk-discuss/2021/09/洪詠甄-賽艇-20210903155031_27cf_large.jpg" alt="">
<figcaption>洪詠甄非常享受水上賽艇帶來的速度感和刺激感。 周滿鏗攝</figcaption>
</figure>

Winne認為家人當初不太支持她成為全職運動員的原因，是希望她能及早適應社會的生活和工作模式，希望她能靠自己賺到錢，養活自己，有安穩的生活。香港體育學院是奉行精英資助制，運動員的薪金是依據比賽成績而定，一次比賽分分鐘決定翌年薪酬，這與Winne家人所期盼女兒得到的安穩生活大相逕庭......

「我記得我啱啱入去嘅時候，最低係得3000元左右。咁我而家就係EliteC，大概7000元左右，如果計埋其他贊助之類嘅嘢，應該都唔止嘅，不過都係咁上下。但因為我哋體院入面有宿舍，又有Canteen，其實基本嘅生活我覺得係足夠嘅，如果你無特登去買一啲非常昂貴嘅話。」現時體育學院全職運動員薪金僅7130元，並須每周最少訓練五天共25小時。

Winne又提到，體院衡量賽艇運動員的標準就是一年一度的香港賽艇錦標賽，假若能在香港錦標賽勝出或者取得高排名，基本上都可以維持到自己的最低薪水，「我出咗奧運，咁樣計我應該都Keep住咗EliteC呢個排名，我都向教練了解過，我呢個情況暫時就唔會跌住嘅。」

<figure>
<img src="https://web.archive.org/web/20211025050159im_/https://hkcnews.com/news_新聞/hk-discuss/2021/09/洪詠甄-賽艇-20210903160009_2b9f_large.jpg" alt="">
<figcaption>洪詠甄的眼中只有賽艇，希望自己一直進步，並無其他渴求。   周滿鏗攝</figcaption>
</figure>

7130元的薪金，真的夠生活嗎？Winne思索了一會兒，緩緩地道：「我個人覺得真係可以再好啲嘅。因為出面社會做嘢同做運動員係兩回事嚟，如果我哋退役，出去搵工做，真係要啲時間去適應同埋都一定有啲難度。除非你好識得運用錢，但如果你係運動員呢個期間，無好好咁運用錢嘅話，到你退役嘅時候，生活就會變得好困難。」她補充，全職運動員這幾年間，她已聽說過無數運動員因為無做好財政管理，再加上只做運動不讀書，學歷相對地也較其他人，當面臨退役時，尋找工作也變得困難，她希望體院能加強運動員生涯規劃的支援。

除了薪酬待遇，賽艇運動員面對另一大難題是器材。現時賽艇中心內的艇和划艇機都使用了很多年，非常殘舊，購買全新的器材價值不菲，而且需要人手保養，她希望政府在划艇器材方面可以提供更好的支援。另外，公眾能夠接觸水上賽艇項目現時只有沙田和石門兩個地方，相對地難以推廣更多人參與，Winne建議一些人流較少的海灘，例如大美督海灘、梅窩海灘等，也開放水域，讓更多地方能夠接觸水上賽艇，讓運動更普及。

<figure>
<img src="https://web.archive.org/web/20211025050159im_/https://hkcnews.com/news_新聞/hk-discuss/2021/09/洪詠甄-賽艇-20210903155520_138e_large.jpg" alt="">
<figcaption>洪詠甄冀昐未來會越來越多香港人能享受賽艇這項運動。   周滿鏗攝</figcaption>
</figure>

訥口少言的Winne，一談到賽艇就滔滔不绝。只有22歲的她，已經打算報考賽艇教練執照，退役後可以成為賽艇教練，教導更多小朋友或年輕人成為賽艇運動員，令這項運動更加多人認識，從而推廣至全香港。

Winne形容賽艇運動講求團結一心，這種精神值得大家學習，也因此希望推薦予香港人參與。

> **無論係單人艇定多人艇都好，都好需要團結，所有隊員向住一個目標進發，唔好成日為咗自己利益，為咗其他嘅因素而槍口對內。我本身個人成日都好少講嘢，但玩咗呢樣運動之後，都學識咗點樣同人溝通，點樣同人合作。**


訪問的尾聲，記者還是忍不住問了Winne一句，「其實你平時聽咩歌㗎？」，本來坐立不安的Winne聽見後，忍俊不禁地笑說：「我平時聽日本歌同英文歌多，最近都嘗試聽吓中文歌，始終我都係講廣東話，都要了解吓我哋廣東歌嘅文化。」。

<figure>
<img src="https://web.archive.org/web/20211025050159im_/https://hkcnews.com/news_新聞/hk-discuss/2021/09/洪詠甄-賽艇-20210903155031_27cf_large.jpg" alt="">
<figcaption>周滿鏗攝</figcaption>
</figure>

**洪詠甄（Hung Wing Yan, Winne）**

**出生日期：1999年4月10日**

**香港紀錄：香港賽艇代表團自1992年巴塞隆拿奧運開始，於每屆奧運都有運動員參與賽艇項目，洪詠甄是第8屆代表。**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211025050159/https://hkcnews.com/aboutus/#subscribe)
