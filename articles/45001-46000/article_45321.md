---
title: "【蘋果馬經浴火重生】全新馬經《競馬》面世　冀馬迷能享受蘋果樹下的種子"
date: "2021-09-11"
last_updated: "2021-09-11 23:06:05"
author: "記者周滿鏗、曾港深"
category: "眾聞"
tags:
  - "競馬"
url: "https://web.archive.org/web/20211204111953/https://hkcnews.com/article/45321/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-45333/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/45321/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-45333/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【蘋果馬經浴火重生】全新馬經《競馬》面世　冀馬迷能享受蘋果樹下的種子


{{< video src="https://web.archive.org/web/20211204111953if_/https://www.youtube.com/embed/NPaaIewhPJU" >}}


1995年創刊，印行26年的《蘋果日報》6月24日0時0分停止營運。23日晚是最後一份報紙的埋版晚上，很多部門早前己停止運作，多年同事把握時間互相道別；有人哭成淚人；有人結伴合照，希望在最後一天留下歷史時刻。然而，在蘋果大樓一樓，有一群員工，在沒有技術部門支援下，仍堅持繼續如常製作最後一晚的直播節目，這個節目就是由馬經版主理的賽馬直播節目《競馬Fact Check》。

這群工作到最後時刻的前《蘋果馬經》員工，近日自尋出路，約20位原班人馬開辦新的馬經報章，名為 [《競馬》](https://web.archive.org/web/20211204111953/https://www.facebook.com/%E7%AB%B6%E9%A6%AC-101304508907407) ，並在本月初（1日）出版創刊號，其排位版與賽日版亦先後面世，均印刷25,000份。《競馬》排位版及賽日賠率版均為12版全彩色印刷，排位版刊登馬匹七程賽績，排位版逢排位日中午出版，賽日賠率版則於賽日早上在各大報攤及便利店發售，兩款都是十元一份。

<figure>
<img src="https://web.archive.org/web/20211204111953im_/https://hkcnews.com/news_新聞/hk-discuss/2021/09/馬經-競馬-20210910224108_bcb6_large.jpg" alt="">
<figcaption>前《蘋果馬經》原班人馬，於《競馬》中浴火重生。   周滿鏗攝</figcaption>
</figure>

由《蘋果日報》1995年3月1日試營運開始，一直做到《蘋果》熄燈的泉哥，是《競馬》中最德高望重的編輯，他慨嘆說：「睇住呢份報紙由誕生到告別，足足廿六年零四個月。」他強調「我哋《競馬》呢個班底，係唯一一份全部都係《蘋果馬經》嘅舊班底嚟，同其他嘅馬經係完全唔同，有啲係同《蘋果馬經》完全冇挐冇掕。」泉哥指《競馬》班底的成員都對《蘋果馬經》有着深厚的感情，畢竟大家已是多年並肩作戰的戰友，早已「夾慣夾熟」，他們同樣不希望《蘋果馬經》從此就黯然消失，於是經過商討後便出現了再起爐灶的念頭。

泉哥指在《蘋果》停止營運後，他們仍需要返回公司收拾細軟，同事們碰面後開始商量未來的出路，「大家傾吓傾吓就覺得可以繼續做喎，無理由咁快放棄！跟住問問吓發現，我哋合作開嗰啲作者亦都好支持我哋，大家又有共同理念，一拍即合，傾吓傾吓就傾咗份《競馬》出嚟。」與此同時，自從《蘋果日報》停刊後，他們幾乎每一天都收到很多訊息，不論是讀者、身邊朋友還是Facebook留言，都是清一色希望他們可以再出一份馬經，「因為佢哋話其他報紙睇唔習慣，刨開馬嗰啲直程話戒唔到《蘋果馬經》添。就係佢哋嘅一言一語、支持，亦都係令到到我哋構思呢份《競馬》出嚟嘅原因。」

<figure>
<img src="https://web.archive.org/web/20211204111953im_/https://hkcnews.com/news_新聞/hk-discuss/2021/09/馬經-競馬-20210910224208_5ff4_large.jpg" alt="">
<figcaption>編輯泉哥由《蘋果日報》開報做到停刊，再見證《競馬》的出世。曾港深攝</figcaption>
</figure>

互聯網、社交媒體發展蓬勃，一日千里，人們普遍擔心傳統媒體報紙終有一天會被電子媒體完全取締，因此現時大多人會選擇發展網絡媒體，但《競馬》卻堅持出版印刷實體馬經。

縱橫馬經界多年的泉哥緩緩地道出：

> **因為馬經始終都係有一班讀者長期會買，始終實體報紙，馬迷度馬嗰陣，投入感會多啲，如果你度馬嗰陣上網Click，Click得嚟，分分鐘場馬都已經跑完。好多時候啲讀者都鍾意，一路攞住份報紙，睇住啲名家，一路度自己心水，有份實體報紙係可以方便佢哋刨馬。一個排位表就可以睇晒咁多場，1至10場，逐場逐場睇，唔使係電話度放大縮細，所以鍾意刨馬嘅人，一定係鍾意買實體報紙。**


沒有大公司在背後，他們並不像以前《蘋果》時期般有資源、有人力物力支援，創辦過程當然相當艱辛，「其實而家都係做返之前嘅嘢，但樣樣嘢就要親力親為，差唔多日日都係由朝做到晚，因為一切由零開始，差唔多每一樣嘢都要重新再做，唔似以前有好多個部門Support我哋，我哋而家連簡單搵張相配來稿，我都要自己做番，因為我哋要慳成本嘛。」不過，《競馬》的自由度卻比以前高很多，創作也能比以前更加天馬行空，泉哥補充「以前會有好多限制，因為始終都係打工，報章會有報章嘅風格，我哋唔能夠想點就點。但而家我哋嘅自由度大咗，只要我哋傾完覺得係可行嘅，就可以試㗎喇！總之一切以讀者為先。」

另外，他們以前不用理會銷量，因為他們都是受僱的，會有固定薪水，但現時每一份出版的《競馬》都關乎他們的收入，他們還需要親自落區巡看銷售的情況，相比起前前在《蘋果》只需要留在辦公室工作，現時的工作量絕對比以前大得多。雖則如此，他們仍然無怨無悔，只希望《競馬》能盡量100%還原《蘋果馬經》，原因非常單純，「因為我哋讀者支持咗我哋咁多年，我哋唔想變，希望可以做番一份有親切感嘅馬經出嚟俾讀者，回饋佢哋多年嘅支持。」

而《競馬》的命名卻更為單純，因為《競馬FactCheck》是當時《蘋果馬經》最受歡迎的賽馬節目，每一集點擊率都高達20萬，「既然個節目咁受歡迎，所以就用咗呢個名，成為我哋新起點嘅名稱，亦希望話俾人哋聽，以前做《競馬FactCheck》嗰班人，搞咗份新馬經喎！最緊要俾到人哋有一種親切感。」

<figure>
<img src="https://web.archive.org/web/20211204111953im_/https://hkcnews.com/news_新聞/hk-discuss/2021/09/競馬-馬經-20210910224225_2023_large.jpg" alt="">
<figcaption>《競馬》的命名來自於《蘋果馬經》的最高收視節目《競馬FactCheck》。   曾港深攝</figcaption>
</figure>

《競馬》比同類型馬經有何分別？泉哥隨即拿起桌上的《競馬》創刊號，眉飛色舞地向記者如數家珍地說道：「我哋沿用返《蘋果馬經》咁多年嚟一直合作嘅名家，佢地個個都用真樣示人，大大個嘜頭擺埋出嚟，其他報紙想抄都抄唔到！報紙格式方面，我哋係編排上係好清晰嘅。因為咁多年嘅經驗，讀者都係鍾意夠簡潔，唔好咁花巧，就算係排位表，我哋啲字都係好大隻，方便讀者閱讀。總之我哋成份報紙，所有嘅設計都係以讀者為先。」

從事馬經編輯廿七年，泉哥領悟出馬經界的真理，要做好一份馬經，興趣是不能缺少的。「你自己唔投入去玩，你唔去落注，你份馬經唔會做得好！所以我哋嘅興趣就係刨馬，因為如果你無嗰種熱誠，你個人慢慢就會退化，同埋其實會好有成功感，你做咗份嘢出嚟，多人去睇，幫到人去刨馬，其實成功感係好大，可以話係雙贏。」

「刨馬」多年，有悲有喜，但他最難忘的經驗並不是在馬場上，而是在辦公室。「最記得前幾年十號風球『山竹』，我哋全部人都堅持返公司，明明係可以唔使返嘅，但個個都搭的士返公司，就係為咗要出份馬經，因為大家都覺得係責任嚟。」最終，在「山竹」的翌日，很多主流報章都捨棄了馬經版，唯獨《蘋果日報》仍然有馬經版，甚至出到四版紙，這也成為了泉哥最深刻和最感動的事。

<figure>
<img src="https://web.archive.org/web/20211204111953im_/https://hkcnews.com/news_新聞/hk-discuss/2021/09/馬經-競馬-20210910225524_f68d_large.jpg" alt="">
<figcaption>專欄作家子健希望《競馬》的出現，能讓馬迷繼續享受高質的馬經資訊。周滿鏗攝</figcaption>
</figure>

曾於《蘋果日報》任職賽馬專欄作家及賽馬節目主持多年的子健，對於《競馬》的創刊感到非常雀躍，因為他已在《蘋果馬經》撰寫了廿六年的專欄，未曾間斷，所以亦對《蘋果》有着深厚的感情。子健憶述他在《蘋果》最後一夜時，心情不算過份激動，因為他早已見證馬經界的起起落落，但仍感到非常無奈和唏噓。

「我哋做咗咁多年，經歷過好多起起落落，成個市場唔同嘅變化。我哋由八十年代開始，到九十年代，馬經百花齊放嘅年代，呢啲我哋已經係經歷過晒，由馬經嘅高峰，到而家啲人不斷講馬經個市場萎縮咗好多；又經歷咗好多報紙，由有變咗無，其實已經睇到化咗。但當見到一份質素咁好嘅馬經突然之間無咗，始終有啲失落。」

子健又提到，自從《蘋果》停刊後，他試過在街上碰到一些馬迷向他吐苦水，「而家點搞呀？唔識賭馬喎，無咗份馬經，我買其他馬經真係睇唔慣，真係唔知點喎！」直到《競馬》第一份排位版面世後，有讀者笑瞇瞇地對他說：「我就係呢樣嘢咋嘛！咁我就有寄託喇！」

<figure>
<img src="https://web.archive.org/web/20211204111953im_/https://hkcnews.com/news_新聞/hk-discuss/2021/09/競馬-馬經-20210910223949_1797_large.jpg" alt="">
<figcaption>廖浩賢及子健同樣在《蘋果馬經》撰寫了多年的專欄，現時一同移師至新平台《競馬》。   周滿鏗攝</figcaption>
</figure>

訪問翌日（5日），正是《競馬》的首份賽日賠率版出爐日子，作為跨越兩代馬經的專欄作者子健，前一晚特意到印刷廠見證歷史時刻。記者留意到他拿起報紙進行校對及覆檢時，臉上表情百感交集。

> **真係揸住一份咁有質感嘅報紙，望落去又係熟悉嘅編排，因為上季抖暑之後，都已經有幾期無咗，但而家手上面揸返一份，感到好實在。呢份同以前《蘋果馬經》基本上係99.9%還原度，基本上係無乜分別，一攞上手就有嗰種熟悉嘅感覺。**


子健希望讀者也能分享其喜悅，好好享受蘋果樹遺下的種子。

新馬季於9月5日正式開鑼，沙田馬場舉行開鑼儀式，當日不少馬迷亦手持新鮮出爐的《競馬》入場。有馬迷對於前蘋果馬經浴火重生，感到非常興奮和雀躍，又表示自己有多年閱讀蘋果馬經的習慣，突然之間停刊對他的影響很大，因為他看不慣其他報章的馬經，「無馬經睇嘅時候，我淨係買咗一日（其他報章），但係真係睇唔慣！佢而家出番，真係同《蘋果》一模一樣㗎喎，個排版又好，連寫專欄嗰啲人都一樣！真係好！」

<figure>
<img src="https://web.archive.org/web/20211204111953im_/https://hkcnews.com/news_新聞/hk-discuss/2021/09/馬會會員-競馬-20210910224315_90b2_large.jpg" alt="">
<figcaption>馬迷鄧先生表示自己有多年閱讀《蘋果馬經》的習慣，突然之間停刊對他的影響很大，因為他看不慣其他報章的馬經。 周滿鏗攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211204111953/https://hkcnews.com/aboutus/#subscribe)
