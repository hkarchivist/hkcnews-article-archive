---
title: "公子黃家正KaJeng Wong的音樂與人生"
date: "2021-09-27"
author: "Jocelyn Yu"
category: "眾說"
tags:
  - "鋼琴家"
  - "黃家正KaJeng Wong"
url: "https://web.archive.org/web/20220123200702/https://www.hkcnews.com/article/45848/0"
original_url: "https://www.hkcnews.com/article/45848/0"
---

# 公子黃家正KaJeng Wong的音樂與人生

《音樂人生KJ》是2009年的一套紀錄片，主角是天才鋼琴家黃家正KJ的成長和學習經歷。當年上映時引起了一陣話題，我的一些朋友更是拉隊入戲院。至今13年，我沒有看過這套記錄片。   
   
 來到今年夏天8月，公子短暫回港，在自己的Instgram有點隨性地突然表示要搞show。於是我就第一次感受到公子的威力了。每場show都爆滿，報了名後都只能被安放在waiting list。那股威力不只是他有眾多粉絲、10分鐘內搶去所有位置，而是他音樂中的感染力，那種專注和純粹地熱愛。   
   
 黃家正KaJeng Wong，香港本土年青鋼琴家，年幼時已在歐洲、英國、東南亞、中國及美國演出。在13-15歲時休學鋼琴兩年，後來在印地安那大學雅各斯音學院（the Indiana University）畢業並回港發展音樂事業。2018年勝出Alaska International Piano E-Competition，2019年在The Maria Canals International Piano Competition 中得第三名。   
   
 **2020年11月黃家正KaJeng Wong的《God Pray Love》鋼琴獨奏會，演出於香港大會堂音樂廳。**


{{< video src="https://web.archive.org/web/20220123200702if_/https://www.youtube.com/embed/pRZzfCye0ho" >}}


<figure>
<img src="https://web.archive.org/web/20220123200702im_/https://www.hkcnews.com/news_新聞/hk-discuss/2021/09/黃家正KaJeng%20Wong-鋼琴家-20210927020947_2350_large.png" alt="">
<figcaption>黃家正KaJeng Wong 2019 年在巴塞隆拿舉行的The Maria Canals International Piano Competition獲得第3名。Photo from KJ</figcaption>
</figure>

KJ上年去了歐洲閉關，專心準備比賽和彈琴，今年9月尾又會離港再繼續準備。輾轉間去完他的studio聽了一次solo，再到荃灣聽他和Cong Quartet 合奏的Brahms quintet。就貿然約他來傾下音樂和人生，他都很爽快地一口答應。

**J: Jocelyn**   
 **KJ：家正KaJeng Wong**   
   
 J：點解你會叫「公子」呢？   
 KJ：哦你唔知道！ok 我話你知。事緣我搞IG live 的時候有一個觀眾留言叫我「皇上」。嘩嚇親我，我話千其唔好叫我「皇上」，最多叫我「公子」啦，就是這樣得來的。   
   
 J：studio 個日最後玩到幾點呀？（當天7pm開始，我在約11:30pm離開）   
 KJ：2am。   
 J：最後有幾多場呀？   
 KJ：15場，400人。我自己好衝擊。   
 J：我都好衝擊啊。   
   
 其實多年來我都抗拒聽Piano Recital，直至今次我終於克服了。除了是我自己變了，也要多謝KJ 舉辦了一個很特別的演奏模式。好細的recital，更像是私人聚會，跟朋友傾計；公子還會serve 你海膽、日本提子、和whisky。   
   
 KJ：每一場個感覺都好唔同，有d 會唔出聲就咁聽、有d 係唔音樂、有d 係音樂學生。我真係接觸到觀眾、原來彈一隻歌對人地會有呢種意義，我practice 係有意義。今個夏天我好開心，直頭係成個人生喺香港最開心的夏天，原來我的音樂有意義。I play music for you。例如個日你點歌Scriabin，我聽過隻歌但未彈過，然後問你點解會鍾意呢隻歌，大家可以一同explore。

（KJ 的studio 演出可以讓觀眾點歌。當晚我點了俄羅斯作曲家Scriabin的Etude Op.2 No.1。）

<figure>
<img src="https://web.archive.org/web/20220123200702im_/https://www.hkcnews.com/news_新聞/hk-discuss/2021/09/鋼琴家-黃家正KaJeng%20Wong-20210927020938_22cb_large.jpg" alt="">
<figcaption>9月8日，KJ 和Cong Quartet 的演出。Cong四重奏的成員包括了小提琴手戚耀庭及周業瑋、中提琴手黃立恆、和大提琴手鄭恩浩。Photo by Jocelyn</figcaption>
</figure>

<figure>
<img src="https://web.archive.org/web/20220123200702im_/https://www.hkcnews.com/news_新聞/hk-discuss/2021/09/黃家正KaJeng%20Wong-鋼琴家-20210927020928_2b61_large.jpg" alt="">
<figcaption>這場演出也是今個夏天KJ 在香港最後一場演出。Photo by Jocelyn</figcaption>
</figure>

J：我感覺你係一個好清楚自己的人。   
 KJ：因為我需要自己做的事有一個意義。我assume 我36歲會死。個時27歲所以咁樣諗36歲死，唔會諗自己30歲死。如果到時死，我點樣令自己唔會後悔呢？所以我之後計劃好哂，要做的shows concerts 全部都會做，Programme 都諗好啦。俄羅斯作曲家programme 決定咗係一定會做的，因為疫情有推遲但一定會做。（下年2022是Scriabin 史克里亞賓的出生150週年）   
   
 但人始終不能決定自己的生和死。那是一種live the moment，be present 的人生意義、或者life motto。但KJ 以這種心情來演奏，就是打動觀眾的其中一個原因。   
   
 J：點解要離開香港呢？   
 KJ：香港始終係一個城市，有地域限制，做tour 點做呢，今個夏天我都做咗啦，一次喺虎豹別墅、自己studio、荃灣⋯⋯香港都做唔到我係歐洲做個d。當然我都好鍾意香港，你點喺歐洲彈「終生美麗」或者講七師傅？We have the same language and we share the experience。但同時間我都需要musical peers 去一同成長進步，香港無。我參加比賽都因為我需要一個突破，留係香港一段時間就會諗咁點呢，係咪玩香港個遊戲、儲錢買樓就算呢。所以要走囉。   
   
 J：你唔會作曲呀？   
 KJ：唔會，我唔係呢種人，我無個種學習，我係一個演繹者。即係你叫作曲的去演奏，佢地會唔會彈得好？其實唔會，作曲叻都唔一定會演奏到。但我好認同作曲的人好重要，其實某程度上作曲的人比彈的人更重要同更加叻，特別係成為經典個d，會記住的其實都係佢地。   
   
 J：但「末薑」或者你的music curation，其實是一種創作。   
 KJ：Yes exactly。呢種係滿足咗我創作需求嗰一面，去策劃演出做curation。我都真係認為我哋係最後一代香港generation。「末薑」就係咁的意思。

即使我唔喺香港但件事唔會停，所以「末薑Ginger Muse」係有3個Co-Artistic Director，所有事情唔會落係我一個人身上；同埋我都做唔到我哋要做嘅嘢，佢哋都做唔同我做到嘅嘢。我哋之後10月、11月同12月都會有新嘢出，我哋甚至會同二胡樂手合作；係會一直expand 的，一路發展落去可以聚到唔同的人。

<figure>
<img src="https://web.archive.org/web/20220123200702im_/https://www.hkcnews.com/news_新聞/hk-discuss/2021/09/黃家正KaJeng%20Wong-鋼琴家-20210927020917_121d_large.jpg" alt="">
<figcaption>「末薑Ginger Muse」是Music Lab 2020 年的旗艦項目，上年一口氣推出了數張唱片，全部皆為純音樂instrumental。Photo by Jocelyn左上角：色士風手孫穎麟、口琴手何卓彥，以及KJ組成的三重奏「Smash」；唱片最近獲得設計榮獲「2021金點設計獎標章」。右上角：口琴手何卓彥CY Leo 的個人album《Angel and Demon》左下角：鋼琴家張貝芝Joyce Cheung首張專輯《Set Loose》。她的琴聲在古典和爵士音樂之間來去自如；編曲也一樣動聽出色。右下角：黃家正KaJeng Wong個人album《Season of Life》，分成3個主題，以音樂表達人生，包括Depart、Lost、和Return。</figcaption>
</figure>

[黃家正KaJeng Wong個人網頁](https://web.archive.org/web/20220123200702/http://www.kajengwong.com/) ｜ [Instagram](https://web.archive.org/web/20220123200702/https://www.instagram.com/kajengwong/)   
   
 [「末薑Ginger Muse」網頁](https://web.archive.org/web/20220123200702/https://www.gingermuse.com/)

---

![博客 | Jocelyn Yu](https://web.archive.org/web/20220123200702im_/https://www.hkcnews.com/uploads/avatars/ac8dbe3b-772f-4c8b-8931-5405b1697771.png?1400522243)

**博客 | Jocelyn Yu**

【Jocelyn Yu・樂在寧靜】樹仁大學新聞系畢業後，於日本鹿兒島和名古屋學習生活了約4年，考有「前結び宗家きの和裝学苑 きもの着付け一級講師」資格。香港大學 Art History 碩士課程畢業。旅遊文章散見於信報、Skyscanner HK等不同媒體，間中也擔當活動策劃、食譜編輯和日文翻譯。Writing is a way of thinking. IG account : jocelynyu
