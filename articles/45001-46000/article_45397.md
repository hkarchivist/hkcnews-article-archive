---
title: "石牆花解散　邵家臻：諗住夏天給一杯涼水，很可惜今日這個工作都做唔到"
date: "2021-09-14"
last_updated: "2021-09-14 17:36:58"
author: "記者莊曉彤"
category: "眾聞"
tags:
  - "邵家臻"
  - "石牆花"
url: "https://web.archive.org/web/20211027013443/https://hkcnews.com/article/45397/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-45411/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/45397/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-45411/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 石牆花解散　邵家臻：諗住夏天給一杯涼水，很可惜今日這個工作都做唔到

「花開花落有時盡，相逢相聚本無意，香港人最緊要保住條命。在今日的11點，石牆花正式宣布結束。」穿著白色襯衫的邵家臻站在石牆花門外公布決定，表示將會個別聯絡在囚者家屬，將剩餘物資分發。

他表示，石牆花成立9個月以來，經歷不同方面的壓力，政府官員近日的言論亦不免令事態升溫。而在剛過去的星期日晚，石牆花全體成員開會，一致同意解散。他指：「星期日有啲事發生了，不過唔可以喺呢度講。」並表明沒有政府人員私下與他接觸。


{{< video src="https://web.archive.org/web/20211027013443if_/https://www.youtube.com/embed/s7414tDGPxk" >}}


<figure>
<img src="https://web.archive.org/web/20211027013443im_/https://hkcnews.com/news_新聞/hk-discuss/2021/09/石牆花-邵家臻-20210914142523_2ae4_large.jpg" alt="">
<figcaption>邵家臻今日宣布石牆花停運。黎家威攝</figcaption>
</figure>

曾任社福界立法會議員的邵家臻，因2014年佔中案服刑8個月，2019年出獄。去年12月他成立「石牆花」，為牆內的人張羅物資、配對筆友、推動社會關注囚權。九個月後的今天，石牆花終也在解散浪潮中被捲走。邵家臻形容：「你同我都明白，無一啲無緣無故嘅結束，每個結束都一定有好大原因，我們唔能夠唔咁做。……留住條命最緊要。」

上周二（7日），保安局局長鄧炳強不點名批評，指有組織壟斷探訪物資供應，協助在囚人士建立特權和影響力，招攬追隨者，散播危害國安的種子。邵家臻同意，官員的說話令到事態升溫，但強調周日發生了一些事，令到石牆花全體成員即晚開會，並一致通過解散決定。他不願透露具體原因，但表明沒有政府人員私下接觸：「星期日有啲事發生咗，不過唔可以喺呢度講，（我哋）即刻夜晚何韻詩演唱會都唔睇，即刻傾。」

邵家臻表示，已經多番澄清不可能壟斷朱古力、護墊、內褲、原子筆等物資，「我哋已經澄清係誤會，解散後會否仲有法律責任，無得推測，我哋只能夠沉著面對。」解散之後，餘下的物資將會分發予有需要家屬、職員會遣散。

邵家臻又呼籲，在囚者家屬不必急於上來石牆花，會個別通知。石牆花共支援百多個在囚人士，被問到會否擔心解散後在囚者會失去支援，邵家臻沒有即時回應，眼眶漸漸泛起淚光，緊握雙手。邵語塞良久後，淚水沾濕了口罩，好不容易吐出幾個字：「我答唔到。」

<figure>
<img src="https://web.archive.org/web/20211027013443im_/https://hkcnews.com/news_新聞/hk-discuss/2021/09/石牆花-邵家臻-20210914142506_234c_large.jpg" alt="">
<figcaption>邵家臻沉默落淚。黎家威攝</figcaption>
</figure>

曾經在囚，到成立在囚者支援組織，以至今天連後援都當不了。邵家臻說：「最大嘅感受就係，在囚人士係社會好底層、好邊緣嘅人，社會好多時都會忽略，但正正因為佢哋最底層、最邊緣，喺佢哋身上所做嘅任何嘢都係更加重要。⋯⋯我哋諗住夏天俾杯涼水、凍天俾杯暖水，一個好卑微嘅工作、一個人道嘅工作，好可惜今日連呢個工作都做唔到。」

「其實我哋都已經係後衛，但而家後衛變前鋒、連後衛都唔能夠再做，所以大家一定要諗吓化整為零嘅時候可以點做，可能真係無組織，唔好話大台，連浮台都無。」至於會否繼續以其他形式支援在囚人士，邵家臻直言：「我完了，我完蛋了。」

接受傳媒訪問後，他躬一躬身、雙手合十，然後返回石牆花辦事處，臨別前仍是一句：「最緊要人冇事。」

<figure>
<img src="https://web.archive.org/web/20211027013443im_/https://hkcnews.com/news_新聞/hk-discuss/2021/09/邵家臻-石牆花-20210914142557_18dd_large.jpg" alt="">
<figcaption>石牆花今起停運，辦事處亦即時停止服務。黎家威攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211027013443/https://hkcnews.com/aboutus/#subscribe)
