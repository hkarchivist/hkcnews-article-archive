---
title: "幫賭王捉蟲發達 巴基之星馬主：「最緊要勤力搵錢」"
date: "2017-01-14"
author: "記者盧曼思"
category: "眾聞"
tags:
  - "馬會"
  - "hkjc"
  - "香港賽馬會"
  - "jockey club"
  - "賽馬會"
  - "何鴻燊"
  - "丁志強"
url: "https://web.archive.org/web/20210712002753/https://www.hkcnews.com/article/847/%E5%B9%AB%E8%B3%AD%E7%8E%8B%E6%8D%89%E8%9F%B2%E7%99%BC%E9%81%94-%E5%B7%B4%E5%9F%BA%E4%B9%8B%E6%98%9F%E9%A6%AC%E4%B8%BB%EF%BC%9A%E3%80%8C%E6%9C%80%E7%B7%8A%E8%A6%81%E5%8B%A4%E5%8A%9B%E6%90%B5%E9%8C%A2%E3%80%8D"
original_url: "https://www.hkcnews.com/article/847/%E5%B9%AB%E8%B3%AD%E7%8E%8B%E6%8D%89%E8%9F%B2%E7%99%BC%E9%81%94-%E5%B7%B4%E5%9F%BA%E4%B9%8B%E6%98%9F%E9%A6%AC%E4%B8%BB%EF%BC%9A%E3%80%8C%E6%9C%80%E7%B7%8A%E8%A6%81%E5%8B%A4%E5%8A%9B%E6%90%B5%E9%8C%A2%E3%80%8D"
---

# 幫賭王捉蟲發達 巴基之星馬主：「最緊要勤力搵錢」

<figure>
<img src="https://web.archive.org/web/20210712002753im_/https://www.hkcnews.com/news_新聞/hk-discuss/2017/01/hkjc-20170114002746_5d3d_large.jpg" alt="">
<figcaption>上月巴基之星由「雷神」莫雷拉策騎，贏得第三次冠軍。馬主丁志強憶述，「之前佢輸，我覺得好嬲、好唔抵。」何君健攝</figcaption>
</figure>

<figure>
<img src="https://web.archive.org/web/20210712002753im_/https://www.hkcnews.com/news_新聞/hk-discuss/2017/01/丁志強-20170114002914_2207_large.jpg" alt="">
<figcaption>丁志強向記者展示他的百萬靚車，車牌DK是他名字Kerm Din的縮寫。何君健攝</figcaption>
</figure>

**網民難忘去年這一幕：**

**「各位馬迷，留意啦，嘩，一出閘，呢隻巴基之星就大落後，跑極都唔上呀，睇怕今場都無運行。就快轉入直路啦，咦，巴基之星好似突然間上咗電，係咁發力搏命追，由第尾衝到第五、四，仲有四百米，終於三、二、一，呢隻巴基之星，竟然神奇跑出呀。」**

**網上一地花生：「巴基之星，好嘢，邊個話，一定要贏在起跑線。」「怪獸家長，唔該，睇吓呢隻巴基之星有幾勁啦！」**

[巴基之星出閘慢　因有脾氣有性格](https://web.archive.org/web/20210712002753/https://www.hkcnews.com/article/842/%E5%B7%B4%E5%9F%BA%E4%B9%8B%E6%98%9F%E5%87%BA%E9%96%98%E6%85%A2-%E5%9B%A0%E6%9C%89%E8%84%BE%E6%B0%A3%E6%9C%89%E6%80%A7%E6%A0%BC)

**巴基之星過去一年，是維港天空烏雲蓋頂中的一絲曙光。年近七十歲馬主丁志強 （Kerm Din），是在港出生的香港和巴基斯坦混血兒。他的人生也像巴基之星一樣，輸在起跑線，但因遇上一個好騎師，結果連追十個馬位跑贏人幾條街。**

## **那是七、八十年代機會處處的香港，丁志強的騎師，名叫何鴻燊。** **丁志強是何家御用的「捉蟲大師」，也是賭王口中，叫了近四十年的「差仔」。**

巴基之星至今出賽六次，三場跑第一、兩場跑第二、一場跑第五。對上一次贏出是在聖誕假期，丁志強換走了騎師蔡明紹，由號稱「雷神」的巴西籍33歲騎師莫雷拉上陣，丁志強看到巴基之星衝線一刻，開心到喊。

記者約訪丁志強，電話傳來一聲：「 我係Mr. Din。」他的名字Kerm在巴基斯坦語中有「英雄」、「強大」的意思，「我出世無中文名，大個叫朋友幫我改番個方便搵食。」友人替他音譯意譯出了丁志強，但如今他向陌生人介紹自己，還是先來一聲Mr. Din。

丁志強是「香港滅蟲公司」老闆，家住薄扶林，「蕭芳芳喺我下面，許淇安 (已故警務處前處長) 在我上面，許太同我好老友。」他有幾疊樓又有好多隻百萬名錶，還有十架八架百萬起跳靚車，「Rolls Royce 我試過有兩架，在英國訂了架Bentley，香港只得一、兩架，仲有Maserati、BMW…… 」

他先後養過至少五隻馬，由九十年代的「巴基之威」、「巴基勇士」，到近年的「巴基之寶」、「巴基小子」、「巴基之星」，馬名全部都有「巴基」兩字，「因為我喺巴基斯坦人，我爸爸喺。」他到今天仍說自己是巴基斯坦人，明明在港出世，為何不說自己是香港人？「 我跟爸爸的國籍，其實做巴基斯坦人和香港人，沒分別啦。」

不，分別大得很。

**只有小三學歷不識字**

丁志強的父親，四十年代從食都幾乎無得食的巴基斯坦農村，坐船來港搵食，經人介紹與一名港女結婚，生了七個仔女丁志強是大仔，一家九口住在中環些利街的「摩羅廟」回教清真禮拜堂，與數十人迫在一間房共用廚房廁所，靠丁父做看更月入200多元撐起成頭家，每日開飯九個人圍埋食一碟多菜少肉飯。

## 丁志強兒時在專收少數族裔的銅鑼灣嘉道理小學讀書，「我讀到三、四年班，讀書嗰幾十蚊要老豆俾佢撐得好辛苦。我又考得唔好，差唔多係被人趕出校，要老豆求情。我而家都唔識寫中文，英文識啲但唔叻，我真係無讀過書。」

「屋企等住開飯，咁我就出來做嘢，只要有錢搵我就做，搵得幾多得幾多。第一份工係荷李活道一間印度出入口公司，幫手搬布啦、送文件啦、斟茶遞水啦，搵120蚊一個月，大部分錢畀晒屋企。後來我轉過好多份工，都係搬搬抬抬差唔多做咕哩咁，總之有人俾多幾十蚊我就走。」

由六十年代起，他日日做到無停手。「有一年，我喺英國開餐館嘅uncle，介紹我去一間喺窩打老道嘅大型英資滅蟲公司Rentokil（能多潔）做嘢，我入職時月薪300蚊，搵得多過我老豆，每朝9點開工，做到半夜兩、三點，老闆覺得我勤力，好快人工加到480蚊。」

日日同蛇蟲鼠蟻搏鬥，轉捩點發生在彌敦道北京樓，「我去幫酒樓做嘢，老闆同我講：『你幾好啊，點解唔自己出嚟做呀。』我話搵唔到生意就無命，酒樓老闆竟然話：『我包你做啦。』咁我決定博一鋪，自己買機買藥水，接咗我第一單生意，我收平大公司大約三分一。」

<figure>
<img src="https://web.archive.org/web/20210712002753im_/https://www.hkcnews.com/news_新聞/hk-discuss/2017/01/丁志強-20170114002816_2831_large.jpg" alt="">
<figcaption>「我細個就住係呢間中環摩羅廟，到今日仲記得當時有幾窮。」丁志強說。何君健攝</figcaption>
</figure>

**同賭王做事要老實**

丁志強做事快手快腳，獲得北京樓老闆介紹更多生意，百多呎的住宅商廈小型單位他一律通殺，初做老闆的收入唔少過打工。一天，他收到一位叫John Ho的秘書來電，叫他到中環歷山大廈開工，上到去他才知，John是何鴻燊的兄長何鴻威。丁之後獲威哥介紹，到淺水灣一號何鴻燊大宅捉蟲。

在何鴻燊的花園出出入入，經常見到大名鼎鼎的賭王，終有機會開聲。丁志強記得：「我第一次同何博士講嘢係話：『你個花園有蟲、蜜蜂、蛇仔，我去搞搞。』做完就話：『何博士，我幫你搞掂啦，唔該。』講一聲就走人。」

「你幫佢搞掂，喺後面做到嘢佢會知道。慢慢佢開始畀我出出入入，最緊要唔好阻佢做嘢。」

一天，他耳邊傳來賭王的聲音：「差仔。」他即時不敢反應，隔了一段時間，差仔才鼓起勇氣問：「何生，畀啲嘢我做？」「點知佢同我講：『你唔使再問啦，自然有人搵你，你有乜就同我秘書講。』」

差仔後來收到電話，要去澳門開工，是賭王那隻俗稱「賊船」的皇宮賭船，「皇宮因為近海，好多曱由老鼠，佢哋成日要我上船捉蟲，咁我就搏命做，佢哋特登先叫我做最難嘅嘢，試吓我能力，睇住我做嘢嗰個係葉漢。」

七、八十年代的澳門是何鴻燊天下，差仔在燈紅酒綠紙醉金迷的濠江，變身成「賭王御用捉蟲專家」，先獲准在賭王的愛都和新麗華酒店開工，之後正式進入何家心臟葡京，「我記得，何博士寫了一封信給他的部門手下，話佢嘅嘢畀晒我做。」

「同何博士做嘢要老實，佢係一個好直嘅人。佢來到澳門，好多人會避開佢。有一次佢來到，我避佢，何博士隻眼好犀利，睇到我行開咗就話，『差仔，無事呀，避開我呀？』我睇住佢，沒出聲。由嗰日起，每次我見到佢，佢沒出聲我都會走埋去叫佢何博士，十次有十次佢都跟我點頭。」

「有一次何博士問我：『差仔，OK嗎？』我話：『OK。』佢好鍾意人開心，話佢知OK就得，唔使講咁多。」

何鴻燊已九十五歲，他旗下主要業務的滅蟲工作，多年來都交由丁志強操刀。丁志強每周超過一半時間在澳門，可坐賭王公司的直升機或噴射船隨便出入，「何生啲太太我識晒，佢哋屋企都係我幫手滅蟲。四太同我好熟，佢係一個好爽快嘅女人，她的生意都係我做（滅蟲），其他太太就少一點。四太好爽快，有乜佢幫到實幫。」丁說，賭王二房何超瓊的一些生意他也有幫手，何猷龍的新濠就無，因涉及外資。「除了何家，呂志和的銀河都係我做，澳門我佔好大份，不過，美資賭場就入唔到，佢哋搵番美資公司。」

由月入百幾蚊的窮差仔，變成今日身光頸靚的富差佬，咁即係搵幾多？「你哋估下啦，我真係好OK呀。」

「到今日，何博士仲係叫我差仔。」

**「大家唔好搞咁多嘢」**

由細到大被人叫阿差，丁志強話：「咁我事實係阿差。我細過無諗過係咪歧視，梗有人話你唔同膚色，唔通我走去同人嘈咩，無謂啦。」

## 「以前歧視我嘅，而家都尊重我，就咁簡單。呢個世界公唔公平都好，我覺得，做人最緊要係：搵錢做實事，我理得人歧唔歧視我。」

## 「個天好公道，做人最緊要勤力，你無錢要去搵錢，有錢一樣要做。」

70歲的丁志強，到今天仍然相信香港是個搵錢好地方，勤力就有機會。記者問他，年代已變，當今一些年輕人無論幾努力，都好難出頭或者儲夠錢買樓，今天輸在起跑線的，未必能夠像昔日的他，勤力便有機會從後趕上，「咁政府真係要做啲野，的確好多人住屋環境都好差，仲好似我個年代咁。」

咁政府要做乜？問他是否政制問題引致不公平，他就話：「我唔想講政治，政治我沒資格講，我沒讀過書，唔敢講。」

「我同兩個澳門特首好熟，何厚鏵我同佢家人都識；崔世安我同佢阿媽好朋友，年年當我細路哥畀封利是我。我唔會做政治公職，一來沒時間，二來唔想講錯嘢、做錯嘢。」

「香港和澳門，都係好好嘅地方。大家唔好搞咁多嘢，學我咁：勤力、搵錢。」

「香港一直都係搵錢好地方，九七回歸至今，廿年來都一樣。」真係？

## 「出閘慢唔緊要，人又好、馬又好，你要look forward，真係唔好搞咁多嘢。」丁志強堅信，出閘慢一拍的巴基之星，以後，都會跑贏。

但，世間沒有長勝將軍。時代不同了，巴基之星在新世代眼中，可能只是一個觸不可及的奇蹟。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712002753/https://www.hkcnews.com/aboutus/#subscribe)
