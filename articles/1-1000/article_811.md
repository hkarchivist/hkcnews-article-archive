---
title: "撐硬精神"
date: "2017-01-13"
last_updated: "2017-01-13 16:12:22"
author: "撐久硬淨"
category: "眾說"
tags:
  - "香江"
  - "HK"
  - "香港"
  - "Hong Kong"
url: "https://web.archive.org/web/20210704150309/https://www.hkcnews.com/article/811/hong-kong"
original_url: "https://www.hkcnews.com/article/811/hong-kong"
---

# 撐硬精神

搞Marketing最緊要學識順理成章。老細明明俾個平平無奇既爛名你，都要作大到迪士尼夢幻王國咁有價值。例如肥佬黎明明因為崇拜Steve Jobs所以取名壹傳媒叫Next，報紙叫Apple，連個logo基本上都九成似。不過個品牌唔紅就算，紅左就要有古仔，落入廣告大師林振強之手，就有了「夏娃咬了一口蘋果，人間從此出現是非」 這個充滿想像力和品牌魅力的故事，幾咁順理成章，充滿品牌精神。

<figure>
<img src="https://web.archive.org/web/20210704150309im_/https://www.hkcnews.com/news_新聞/hk-discuss/2017/01/網媒-Hong%20Kong-眾新聞-20170113133635_286f_large.jpg" alt="">
</figure>

所以此欄叫做《撐硬》也是有個後來才老作上去的故事。話說今天的香港社會氛圍，甚麼藍絲帶黃絲帶，跟二十年前的台灣藍綠分化幾乎完全翻版。台灣的藍綠分化最激烈時期可參考2004年全民直選總統結果，陳水扁以50.11%的得票率壓倒得49.89%票的連戰。當其時，為了政治立場，父子兄弟打架，夫妻朋友反目，假如你坐上架挺扁的taxi話你挺國民黨，在高速公路上都可能馬上被趕下車。

其實政治乃百年之事，關我屁事。我地香港人向來自認型仔，最低限度亞洲四小龍之中最識吃喝玩樂著靚衫嗰個，何必好學唔學，學二十年前的台灣為了別人的政治利益搞串晒自己屋企個 party。政治人物你踩我我咬你，對社會毫無建樹，邊個鬥贏咗都是香港之禍，而其實個天唔會俾佢地任何一方鬥贏，兩邊都是政治低能，他們不配。

不過做人要有stand。如果你要撐，唔該你撐個硬嘅。所謂爛泥扶不上柄，敵人的敵人不一定是朋友，更大可能只是一坨爛屎，你撐舊屎就點撐都撐唔起，要撐，撐個硬的，憑良心為香港的，不是為個人利益的，呢句話好卵老土，但非常實在。心中沒有stand，沒有自己想清楚消化明白真心相信的何謂正義和良心，你老味咪卵學人講政治啦，專心返去錫啖老婆，教好自己D仔女，同老豆老母行吓山飲吓茶，搵班老友打幾圈麻雀幾咁好。政治不是潮流，政治乃百年之事，不要命的英雄和不要臉的垃圾在玩的，你兩樣都唔係就唔好碰，跟你的家人朋友happy相處，努力搏殺搵銀，追求自己真正喜歡的事吧。

<figure>
<img src="https://web.archive.org/web/20210704150309im_/https://www.hkcnews.com/news_新聞/hk-discuss/2017/01/眾新聞-網媒-Hong%20Kong-20170113133604_cbe9_large.jpg" alt="">
</figure>

今天我看見《眾新聞》夠硬。我撐了。他朝我覺得不是。就立即收皮。

此欄之品牌精神如上。

再強調一次，此品牌精神是剛剛為了交稿俾老總才老吹上去的，做生意第一諗點樣生存第二諗點樣發達，得鬼閒諗乜野係品牌精神咩? 所謂品牌精神都是後來門面大左再使錢搵人砌上去的，不過砌開好用就繼續用到真的一樣，大家就唔好傻走去信啦。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210704150309/https://www.hkcnews.com/aboutus/#subscribe)

---

![博客 | 撐久硬淨](https://web.archive.org/web/20210704150309im_/https://www.hkcnews.com/uploads/avatars/67fbe415-7e6f-4e9a-b1be-1109d13ec660.png?1551442189)

**博客 | 撐久硬淨**

【撐久硬淨・撐硬】末代打工仔，堅守撐、久、硬、淨四大原則。遊走港台媒體界、廣告界、各產業界，見盡吹牛拍馬陰險古惑，仲未死得。你吹得我脹咩？
