---
title: "林榮基的秘密：嗰日食完三支煙之後……"
date: "2017-01-07"
author: "記者盧曼思"
category: "眾聞"
tags:
  - "港獨"
  - "香港独立"
  - "香港獨立"
  - "香港獨立運動"
  - "香港民族"
  - "六四"
  - "六四事件"
  - "64 事件"
  - "天安门事件"
  - "89事件"
  - "8964"
  - "銅鑼灣書店"
  - "李波"
  - "林榮基"
  - "桂民海"
  - "呂波"
  - "Causeway Bay Books"
  - "铜锣湾书店"
url: "https://web.archive.org/web/20210712002607/https://www.hkcnews.com/article/592/%E6%9E%97%E6%A6%AE%E5%9F%BA%E7%9A%84%E7%A7%98%E5%AF%86%EF%BC%9A%E5%97%B0%E6%97%A5%E9%A3%9F%E5%AE%8C%E4%B8%89%E6%94%AF%E7%85%99%E4%B9%8B%E5%BE%8C%E2%80%A6%E2%80%A6"
original_url: "https://www.hkcnews.com/article/592/%E6%9E%97%E6%A6%AE%E5%9F%BA%E7%9A%84%E7%A7%98%E5%AF%86%EF%BC%9A%E5%97%B0%E6%97%A5%E9%A3%9F%E5%AE%8C%E4%B8%89%E6%94%AF%E7%85%99%E4%B9%8B%E5%BE%8C%E2%80%A6%E2%80%A6"
---

# 林榮基的秘密：嗰日食完三支煙之後……

<figure>
<img src="https://web.archive.org/web/20210712002607im_/https://www.hkcnews.com/news_新聞/hk-discuss/2017/01/呂波-20170107165342_281d_large.jpg" alt="">
<figcaption>可怕經歷過後，林榮基回到銅鑼灣書店，第一時間食番支煙。何君健攝。</figcaption>
</figure>

**林榮基做了61年人，最重要的一個決定，是2016年6月16日 ，他在九龍塘港鐵站食完三支煙之後，擺脫強力部門的線眼，帶着他那部藏有銅鑼灣書店客人資料的電腦，留在香港。**

**究竟他當日點甩身？他以往沒詳細交代，事隔大半年，他不再害怕，決定講出來。**

**那天他弄熄煙蒂後，走進九龍塘港鐵站，登上往調景嶺的列車，「下一站係九龍灣。」列車由漆黑的隧道走上架空路軌，林榮基在陽光下，突然發現一個可疑人......**

**是書店的「客人」。**

**頃刻間，他想起，書店還有很多神神秘秘的客人。**

車廂內那個男人，大約五十多歲，身型高大略胖，林榮基一見到眼神閃縮的他，腦海立即閃出一幕：「佢以前來過書店四、五次，買過幾本書，講廣東話。」昔日的「客人」如今在港鐵車廂，站在林榮基斜對面靠近車門，周身郁企唔定。站在車廂中間的林榮基，雙眼一直緊盯着他，同自己講：「我有乜好驚，係佢對我有企圖，唔使怕。」他目不斜視「怒啤」那個他認定是來跟蹤他的人，最後啤到那個人，在觀塘站落車。

「請勿靠近車門 ，Please mind the door。」列車在觀塘站再次開動，鬆一口氣的林榮基，去到調景嶺站轉車，到達寶林站後，拖喼步行返老家。

到達屋苑，前妻已更換門鎖，他進不了家門，唯有問樓下看更借電話，按下「1083」後說：「喂，我想搵何俊仁議員辦事處電話。」他按照1083的指示再撥號接通：「我想搵何生，我姓林，請佢覆電話。」他留下更亭的號碼後，去了平台食他的第四支煙。

等了半個鐘，何俊仁無覆，林榮基再打電話，這次他才說得清晰：「我係林榮基，關於銅鑼灣書店的事，請何生覆。」何俊仁的職員知道大件事，失蹤人士突然來電，於是叫林榮基立即致電何俊仁手機，他一打去，何即說：「你立即上來我中環的律師樓。」

林榮基將他那個裝有電腦硬盤的拖喼，交給看更時道：「唔該你幫我睇住一陣，我個仔好快返來。」他再拿起看更的電話，打給阿仔吩咐過後，由寶林站坐港鐵到中環，期間不再見到有可疑人。

**何俊仁是熟客**

「搵何俊仁，因為佢幫襯我買書好多年，上到嚟會問我有乜書介紹。」林榮基食三支煙時，已經鎖定要搵何俊仁幫手。上到律師樓，何俊仁問他：「你打算點？」林即答：「見記者。」

何俊仁見他爽快，立即安排，兩人一同行到中環港鐵站，坐車去金鐘立法會時，何又問：「想唔想去美國？」林又係諗都唔使諗就話：「我唔需要走，我真的無打算走，香港係法治地方。」

何又來另一個問題：「咁，使唔使戴番個口罩？」林一秒KO：「唔使啦，你企我隔離，你保護我就掂。」

那個記者會，是香港人都記得的2016年焦點，也成為國際頭條，改寫了林榮基的命運。

<figure>
<img src="https://web.archive.org/web/20210712002607im_/https://www.hkcnews.com/news_新聞/hk-discuss/2017/01/銅鑼灣書店-20170107165142_1650_large.jpg" alt="">
<figcaption>香港人關注銅鑼灣書店事件，因要保衛香港核心價值。何君健攝。</figcaption>
</figure>

**高幹幫襯買書**

林榮基是銅鑼灣書店創辦人。八九六四後，他辭去中華書局銷售員一職，1994年和一名澳門來的朋友合資搞書店，當年是銅鑼區的首間樓上書局，專賣文史哲書籍，也有流行小說及烹飪食譜。2003年內地自由行來港之後，那些內容唔知真定假、專講大陸官場小道消息或者八卦鎖事的「禁書」大行其道，林榮基的書店也要靠售賣這些書本來經營，「生意最好的時候，收入足夠我交租 （月租3.6萬元） 及供兩層樓。」

「2014年經濟差，我預咗無得賺，咁啱巨流 （桂民海及李波是當時老闆）想在出版、發行以外，做埋零售渠道，於是巨流就用50萬元頂了我的銅鑼灣書店。」林榮基賣盤後，獲聘留在書店打工，每月獲支薪1.5萬元。他後來聽聞，巨流的生意，單是一年交稅就要100萬元，他才知道巨流印書如印銀紙，「一本賣100元的書，他們可以賺60、70元。」

林榮基多次強調，並不認識「禁書」的作者及消息來源，「作者資料屬商業秘密，巨流當日留我在書店，我只負責賣書，出版發行的事我全都不知道。」「禁書」他也只讀過少量，「好多都係垃圾，我被囚禁時，對住拉我嗰個都係咁講。以前有熟客來問我有乜書好買，我都唔會推薦巨流啲書。」

他最記得，是昔日的客人。

「有一個高幹，住在銅鑼灣後街，每次上來拿支大雪茄，一來就訂三、四箱巨流的書，佢架車有免檢證，出入關口唔使檢查，載乜都得。佢落完訂，我將書入箱之後，夜晚攞去總統戲院附近停車位同佢交收，佢會一張張金牛數俾我，有時多咗張一百蚊都俾埋我。」

「又有一個大陸東北的副市長，每次來香港，都有生意拍檔招呼。市長每次買書都托呢位拍檔上來，之後由我寄番大陸。」

「另一個我估係貪官，佢嚟咗香港之後唔敢再返上去，有時都會叫我寄六、七包書上去俾佢啲朋友。」

林榮基回望銅鑼灣書店昔日的風景，香港，的確與別不同。

**承受心理壓力**

林榮基做了人生最大的決定後，精神上承受一定壓力，「我感到受威脅，多咗警覺性。」

「陌生電話我全部唔接，因擔心好似朱凱迪咁收恐嚇來電。有無被人監聽？我唔識分辨，我家人跟一間書店通電，之後書店職員話電話被人勾線。」被扣押時，大陸官員給他一部估計有追蹤功能的小米手機，如今他聽見小米就怕怕，用的是三星但唔見得更安全，「佢要睇晒我電話內容就睇，我部電話入面無嘢唔見得光，我無連結台灣搞台獨，我只係提出港獨主張，你咪監視我囉。」

「平日出街，我都擔心被人跟蹤。我住的屋苑有六、七個出入口，我唔會固定只用某一個。搭扶手電梯時，我會行行吓停一停，等人上晒或落晒先，我行最尾。搭港鐵，我會企在最頭或最尾的車廂，用身貼牆直望一個方向。到站，我會等到咚咚咚咚最後一聲、關門前一刻才出。」林認為，跟蹤他的人不一定是平頭裝的中年男人，青年、情侶、大媽、推嬰兒車的全部都有可能，「香港回歸廿年，嚟咗幾多人呀。」

他出街一定戴帽和口罩，因為有三唔識七的人想撩事，「有一次，我在餐廳門口食煙，有人走來用粗口鬧我。又有一次係茶餐廳食早餐，有個五、六十歲阿叔坐在我旁邊，粒聲唔出又唔叫嘢食，只係繞埋雙手碌大雙眼望住我，想撩交嗌咁款，我咪唔出聲繼續食嘢。」

「我現在行街，盡可能離開馬路邊，我對七人車有恐懼。」當日他在大陸，就是被押上七人車再帶到秘密監獄。

「我最擔心，係有人使橫手搞我，萬一發生都唔出奇，上面唔會尊重人，有柯打落嚟就要執行。」但他說，自己無發噩夢、無抑鬱、無睇精神科醫生。

林榮基現在與前妻及兩個兒子同住，「我做廳長，我同前妻感情唔好，無乜傾偈。我唔想打搞朋友，所以住埋同一間屋。做廳長少事啦，我係寧波咪仲慘。」他那位曾經「被出鏡」的大陸女朋友，已經沒再聯絡。

「我大陸中國銀行個戶口，被人cut埋，入面有七、八萬元。中銀話要我上大陸辦手續先開得番，咁筆錢即係凍過水。」

「我而家食穀種，稍後我會問吓開書店班行家有無part time做吓。」佢哋肯請你？「我同佢哋好老友......如果唔得，送外賣或者打散工都ok。」

<figure>
<img src="https://web.archive.org/web/20210712002607im_/https://www.hkcnews.com/news_新聞/hk-discuss/2017/01/李波-20170107165327_2883_large.jpg" alt="">
<figcaption>林榮基坐港鐵，一定走到車頭或車尾，眼望前方，留意有無被人跟蹤。何君健攝</figcaption>
</figure>

**打定輸數坐監**

林榮基兒時是窮家子，他的父母因日本侵華逃難來港。他在港出生，有兩兄一姐，小時住石峽尾，讀香島中學。他曾經愛國愛黨，因為六四理想幻滅，之後不斷讀書，在《萬曆十五年》及《中國文化冷風景》兩本書中，明白到中國根深蒂固的文化，令民主難以實踐。

雨傘運動他撐學生，讀畢港大學生出版的《香港民族論》，開始作更深層思考。他出事後，對港獨也有了新一種理解：

「港獨，到2047也不可能發生，因地域、經濟、資源等各種限制，令香港無法自主。它是一個偽命題，卻可以成為香港人爭取落實真一國兩制、保住自由思想的籌碼。」

「大陸最怕就係你多講，將港獨思潮蔓延影響台灣、新疆、西藏等。佢怕，但我就係要繼續講落去，就算有《廿三條》都唔怕，大前題是在和平理性非暴力之下。」

「我打定輸數會坐監，但我會繼續講港獨，要保障香港人的言論自由。香港人爭取民主的歷史長河，要經過一個好多人坐監的歷程，你看曼德拉、劉曉波……」

那段刻骨銘心的2016痛苦經歷，令林榮基變得更堅定，知道如何走下去。

註：林榮基將定期在《眾新聞》，向讀者推介好書。敬請留意。

[基哥帶你逛書店→上書局(上集)](https://web.archive.org/web/20210712002607/https://www.hkcnews.com/article/216/基哥帶你逛書店→上書局)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712002607/https://www.hkcnews.com/aboutus/#subscribe)
