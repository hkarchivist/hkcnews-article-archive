---
title: "撐、久、硬、淨"
date: "2017-01-19"
last_updated: "2017-01-19 01:28:38"
author: "撐久硬淨"
category: "眾說"
tags:
  - "香港精神"
  - "marketing"
url: "https://web.archive.org/web/20210703012505/https://www.hkcnews.com/article/936/marketing"
original_url: "https://www.hkcnews.com/article/936/marketing"
---

# 撐、久、硬、淨

現代企業嗰套吹水嘢，講完品牌要講品牌精神，介紹完團隊就輪到企業核心價值。

我這個末代打工仔一直秉持撐、久、硬、淨四大原則撐到現在， 冇三十年也有廿幾年矣。

## 甚麼叫做「撐」？

所謂職位愈來愈少根本不是今天才開始的，話說我廿幾歲在美商Fortune 100上班做PM(Product Manager產品經理)時，一個PM本來有一個Marketing Executive做助手，冇幾耐變成兩個PM共用一個ME，過咗半年老細突然話：知道你哋工作辛苦，下星期俾個向海房可以望到維多利亞港你坐…… 你知道當年你同D舊同學講，你在銅鑼灣皇室堡三十幾樓坐向海房上班，有幾威？以前窮追都唔騷你的女神聽到都會望多你兩眼。查實個房係以前D鬼佬房一開二，剛剛夠擺一張枱、一個文件櫃，有角窗望下海咁囉，跟住唔到一個月後，就話以後唔請ME嘞，PM頂埋啦！嗰間公司我待不夠兩年就走了，聽講後來連PM也二合一，一個人要管幾盤數。時為1999年，亞洲金融風暴之後。

後來戇居居去咗台灣，三十出頭做到GM老Sales頭，從一盤數管到四間公司四盤數，人工幾乎冇加過，commission俾多你少少咁啦。如果撐唔住，你就一早收咗皮；如果你撐得住，就焗住愈撐愈多。出嚟打工，老細交落嚟大大都要撐得住，唔係你就out！

## 這個撐，叫做敢孭，仲要孭得起，叫做承擔。

## 甚麼叫做「久」?

呢個世界冇話邊個冇咗邊個唔得嘅，尤其登廣告呢單嘢，登咗未必會生意即刻多咗，唔登也不會馬上執笠。我做媒體廣告sales，以前報紙是一日一份，依家是網路24小時全球運作，你呃個客一次物就一次囉，以後364日點算？以後十年八年點算？ 從此就少咗個客，少咗一大嚿錢。

## 於是我學識做生意和做人都是長長久久的，冇得呃呃騙騙，這個久，叫做誠信。

## 甚麼叫做「硬」？

做生意或打工你想撐得夠久，就要交足貨。在合理要求下公司條數要做到，個客要求個KPI要做到。咪以為sales最叻吹水，sales出面入面都係硬食，到數至搵到，唔到數隨時連份工都冇。D數佬和marketing淨係識卒數，講乜鬼P&L、strategy，網路時代大把公司都係有人氣冇米氣，真正幫間公司撐住孭硬飛的叫做sales，天下最硬是能交出數字嗰個。

## Show me the money，唔係你吹水吹簫吹上天都冇用，這個硬，叫做成果，Result！

## 「淨」是灑脫。

我搏盡，你唔好搵我笨啦。這個年頭，邊個聰明邊個笨無人知，你當我笨無所謂，你搵我笨我遲早走，走之前我從頭到尾撐久硬啦，承擔誠信成果，交足貨冇欠你的，走得乾乾淨淨，乜卵都唔好留戀，無恩無怨。如果你已經走咗N咁耐，間公司仲係成日掛住你，三不五時居然仲有D嘢賴落你頭上，即係689都做到就嚟畢業啦，今時今日衰咗單嘢俾人鬧，仲賴緊話係當年老懞董或煲呔曾政策造成的，咁689到底有幾無辜，大家心中有數啦！以前我都放唔開，後來李月華有句名言令我恍然大悟：「你搵人做得叻過我嘅，我拿拿臨走啦，唔會阻住個地球轉。」(咁自信又灑脫嘅女俠，你叫我唔撐佢撐邊個呢？)個地球轉得咁快，有時間都去搵銀，無時間回頭睇班契弟。

## 抱住這種核心精神打工，包你去到邊度打工都咁威，對得起老細、對得起個客、對得起自己。(第四集)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210703012505/https://www.hkcnews.com/aboutus/#subscribe)

---

![博客 | 撐久硬淨](https://web.archive.org/web/20210703012505im_/https://www.hkcnews.com/uploads/avatars/67fbe415-7e6f-4e9a-b1be-1109d13ec660.png?1551442189)

**博客 | 撐久硬淨**

【撐久硬淨・撐硬】末代打工仔，堅守撐、久、硬、淨四大原則。遊走港台媒體界、廣告界、各產業界，見盡吹牛拍馬陰險古惑，仲未死得。你吹得我脹咩？
