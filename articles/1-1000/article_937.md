---
title: "媽屐停"
date: "2017-01-21"
last_updated: "2017-01-21 03:01:31"
author: "撐久硬淨"
category: "眾說"
tags:
  - "marketing"
url: "https://web.archive.org/web/20210703012518/https://www.hkcnews.com/article/937/marketing"
original_url: "https://www.hkcnews.com/article/937/marketing"
---

# 媽屐停

幾廿年前有個美國佬Peter Drucker號稱美國管理學教父，講過一句震撼全世界的話：Only marketing and innovation produce results, all others are costs. (只有marketing和創新產生成果，其他都是成本。)

<figure>
<img src="https://web.archive.org/web/20210703012518im_/https://www.hkcnews.com/news_新聞/hk-discuss/2017/01/marketing-peter%20drucker-美國-20170121025121_3365_large.jpg" alt="">
</figure>

美國企業界和學術界把此人奉若神明，講過的話幾乎都當做聖經，事實上佢老人家一生大部分的商業理論都很值得閱讀參考。不過呢句話就搞大咗件事，事關innovation創新呢樣嘢係人都知道重要，但百萬中無一人做得到，退而求其次，就去鴿下marketing係乜鬼啦。

由此影響了美國以至全世界超過五十年，從七十年代的美國開始遍及全世界先進國家的大中小型企業和學術界，齊齊大搞Marketing，任何公司做到咁上下就開始請番個marketing或成立番個marketing部門。(你留意吓，全世界，所有小型公司在草創階段都是不需要有Marketing人員的，直到間公司有五到十個人之後，marketing突然好似變得好重要，咁你話這個post幾咁詭異。)

事實上，marketing乜鬼都可以做，乜鬼都可以加套marketing去分析吓。例如銅鑼灣轉角嗰間果汁舖點解可以咁細地方賺咁多錢？689點解咁乞人憎是搞錯了甚麼形象？中國大陸經濟起飛四十年的關鍵？任何一個有關於任何人事物的經營，都可以搵marketing check check佢，搞搞佢。Marketing是老細面前的最紅人，幾乎可以動用全公司資源，基本上係大卵晒。

上網搵下美國最權威的自己友協會AMA (American Marketing Association)睇下佢點define marketing:

Marketing is the activity, set of institutions, and processes for creating, communicating, delivering, and exchanging offerings that have value for customers, clients, partners, and society at large. (Approved July 2013)

我讀得書少，但都大概睇得明呢個定義包含了「神包含宇宙」和「阿媽是女人」兩大套無敵定義法則。

基本上Marketing包含了所有經營要素，所有經營要素也都是Marketing的範圍之一。 所以如果你唔係做Marketing嘅，咪鬼花精神去研究乜鬼係Marketing。不如我教吓你點樣判斷公司班大卵晒嘅Marketing有料定冇料：

假設你阿媽係個爛賭成性，喜怒無常的女人，而你只係個弱不禁風的鵪春細路哥，晚晚一個人在家做功課，阿媽未返就冇飯你食。

咁阿媽返嚟好易認，屋邨d走廊迴聲重，你阿媽永遠踢住對花花鬆糕屐，當你聽到咯咯咯，就係阿媽出lift行緊返嚟。

第一晚媽屐停，開門，滿面笑容，仲摸摸你個頭：「阿仔你咁乖，仲做緊功課，今晚買咗你最鍾意食嘅叉燒。點呀？開唔開心呀？」 是時滿室春風和叉燒香味，兩母子和樂融融。

話說第二晚，天氣依舊，時空冇改，唯一分別係你比尋日更早做完功 課，不過諗起擒日阿媽咁nice，故意留番最後兩行生字唔寫住，等阿媽返嚟再摸下你個頭。

結果咯咯咯，媽屐停，阿媽返嚟開門，你連忙擺好個陣扮晒勤力咁耷低頭寫生字，結果阿媽望你二眼，開始大巴大巴星過黎… 「衰仔， 幾多點呀，仲做緊功課！真係生舊叉燒好過生你， 冇鬼用嘅似足你死鬼老豆，你今晚食屎啦…」

然後第三晚，咯咯咯，媽屐停，what next?

## 嗱，面對咁反覆不定的惡劣市場而你又逼於無奈必須靠呢個市場食飯，如果個Marketing仍然可以幫你晚晚食叉燒嘅，或者教到你唔對路時點樣避開嗰一巴掌唔使食屎嘅，咪算有D料囉。如果佢永遠點你去食屎，永無叉燒，呢D Marketing你就有咁遠避咁遠好啦。

冇料嘅Marketing只會定義同分析，俾一大堆資料你，同你講市場，有料嘅Marketing才會應變，帶你下一步如何鍊贏個市，最低限度唔好焦頭爛額，公司有賺就係Marketing厲害， 公司見紅就話Marketing策略冇錯， 但係因為個Market唔好...真係你阿媽隻屐就媽屐丫。

## 記得問：Marketing, what next?

(第5集)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210703012518/https://www.hkcnews.com/aboutus/#subscribe)

---

![博客 | 撐久硬淨](https://web.archive.org/web/20210703012518im_/https://www.hkcnews.com/uploads/avatars/67fbe415-7e6f-4e9a-b1be-1109d13ec660.png?1551442189)

**博客 | 撐久硬淨**

【撐久硬淨・撐硬】末代打工仔，堅守撐、久、硬、淨四大原則。遊走港台媒體界、廣告界、各產業界，見盡吹牛拍馬陰險古惑，仲未死得。你吹得我脹咩？
