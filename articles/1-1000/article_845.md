---
title: "巴基之星出閘慢　因有脾氣有性格"
date: "2017-01-14"
author: "記者盧曼思"
category: "眾聞"
tags:
  - "馬會"
  - "hkjc"
  - "香港賽馬會"
  - "jockey club"
  - "賽馬會"
  - "何鴻燊"
  - "丁志強"
url: "https://web.archive.org/web/20210712002752/https://www.hkcnews.com/article/845/%E5%B7%B4%E5%9F%BA%E4%B9%8B%E6%98%9F%E5%87%BA%E9%96%98%E6%85%A2-%E5%9B%A0%E6%9C%89%E8%84%BE%E6%B0%A3%E6%9C%89%E6%80%A7%E6%A0%BC"
original_url: "https://www.hkcnews.com/article/845/%E5%B7%B4%E5%9F%BA%E4%B9%8B%E6%98%9F%E5%87%BA%E9%96%98%E6%85%A2-%E5%9B%A0%E6%9C%89%E8%84%BE%E6%B0%A3%E6%9C%89%E6%80%A7%E6%A0%BC"
---

# 巴基之星出閘慢　因有脾氣有性格

<figure>
<img src="https://web.archive.org/web/20210712002752im_/https://www.hkcnews.com/news_新聞/hk-discuss/2017/01/hkjc-20170114002728_a662_large.jpg" alt="">
<figcaption>輸在起跑線的巴基之星，每次出賽都吸引「粉絲」捧場，不少人被牠發力狂追的表現受到鼓舞。何君健攝</figcaption>
</figure>

如果丁志強的父親四十年代沒有離開巴基斯坦，丁志強也不會生在香港，體會到發達有幾過癮。丁志強愛馬，因為對爸爸的感情，「我老豆唔識字，我出來賺到錢之後，佢會買吓馬仔，見乜就買，買二、三十蚊，輸多過贏，次次輸咗就返來畀張飛我睇，想我畀返啲落去。我由得佢玩吓啦，佢無乜特別喜好。」

「我老豆搵唔到，我無嬲佢，佢當年好辛苦先來到香港。」他慶幸父母離世前，見到他發圍。

## 丁志強2016年3月，豪擲600萬元，在馬會投得巴基之星。每次出賽，馬兒雙眼蓋着一塊綠色有星星圖案的小布，有點像巴基斯坦國旗，他也極之疼惜這匹絕世好馬。

「Tony （練馬師告東尼） 同我講，呢隻馬行起來好靚、步法好，德國出世，家族底細好。」巴基之星的父系是2005年法國咑吡盟主Shamardal，七戰六捷後極速退役，生下的一對優秀子嗣，包括兩年前的馬王「步步友」，以及香港冠軍一哩賽暨新航國際盃雙料一級盟主「花月春風」，特別擅長跑淋地。

有網民認為，巴基之星可能是繼十年前「精英大師」之後，另一匹奇蹟馬王，它至今為丁志強贏得430萬元獎金，買馬匹的錢就快回本，難怪丁笑道：「用600萬買牠，我覺得唔係好貴。我鍾意隻馬曳曳哋、難教，代表佢有個心想衝，乖過頭的馬我唔鍾意。」巴基之星有性格又有脾氣，丁志強記得：「有鬼仔坐上去，差點被佢周身郁搖落地。每逢有馬在欄邊行，佢會即刻窒住，驚其他馬向牠衝過來。」

## 這解釋點解巴基之星總是輸在起跑線，「出閘慢，係佢性格，隔離左右有馬佢會停低，佢唔鍾意就唔同你玩，或者由得你哋玩先，跟住先追你哋。」

「佢出閘慢，可能要一段時間先改到，呢個係佢習慣，由得佢自然先，做乜都好，唔可以夾硬來。遲啲佢會更勁，我認為佢會愈跑愈好，愈來愈有heart。」巴基之星快將4歲，進入賽馬的黃金年齡 （一般為4至6歲），「希望佢盡力，跑到香港人滿意為止。」咁，要地獄式訓練？丁志強說，訓練重任全交告東尼，「唔好話告東尼係怪獸家長，事實上我都無問好多佢點train。總之最緊要有返學，早返遲返唔重要啦。」雖然口說不介意，但早前有幾場巴基之星未能跑第一，丁志強卻難掩失望之情。

<figure>
<img src="https://web.archive.org/web/20210712002752im_/https://www.hkcnews.com/news_新聞/hk-discuss/2017/01/丁志強-20170114002845_1d78_large.jpg" alt="">
<figcaption>巴基之星連輸多場後，上月再度跑贏，丁志強開心到喊。何君健攝</figcaption>
</figure>

<figure>
<img src="https://web.archive.org/web/20210712002752im_/https://www.hkcnews.com/news_新聞/hk-discuss/2017/01/丁志強-20170114002705_1b65_large.jpg" alt="">
<figcaption>丁志強(右二) 和太太(右三)、練馬師告東尼(右四)等人，為巴基之星勝出拉頭馬慶祝。馬會照片</figcaption>
</figure>

丁志強又點教仔女？他的妻子同樣是在港出生的巴基斯坦人，育有兩女一子，他們都年近三十，「仔女好細個就去咗澳洲，因為嗰邊有親戚，我要搵食唔得閒理佢哋讀書。」她的女兒仍在當地生活，兒子則在港替他打理滅蟲業務。

[幫賭王捉蟲發達 巴基之星馬主：「最緊要勤力搵錢」](https://web.archive.org/web/20210712002752/https://www.hkcnews.com/article/841/%E5%B9%AB%E8%B3%AD%E7%8E%8B%E6%8D%89%E8%9F%B2%E7%99%BC%E9%81%94-%E5%B7%B4%E5%9F%BA%E4%B9%8B%E6%98%9F%E9%A6%AC%E4%B8%BB%EF%BC%9A%E3%80%8C%E6%9C%80%E7%B7%8A%E8%A6%81%E5%8B%A4%E5%8A%9B%E6%90%B5%E9%8C%A2%E3%80%8D)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712002752/https://www.hkcnews.com/aboutus/#subscribe)
