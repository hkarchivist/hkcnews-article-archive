---
title: "陳凱欣（如果）參選　橫批：攝灶罅"
date: "2018-08-29"
author: "假才子"
category: "眾說"
tags:
  - "建制派"
  - "親中派"
  - "Pro-establishment"
  - "立法會補選"
  - "陳凱欣"
url: "https://web.archive.org/web/20210706170129/https://www.hkcnews.com/article/14661/%E9%99%B3%E5%87%B1%E6%AC%A3-%E7%AB%8B%E6%B3%95%E6%9C%83%E8%A3%9C%E9%81%B8-%E5%BB%BA%E5%88%B6%E6%B4%BE-14661/%E9%99%B3%E5%87%B1%E6%AC%A3%EF%BC%88%E5%A6%82%E6%9E%9C%EF%BC%89%E5%8F%83%E9%81%B8-%E6%A9%AB%E6%89%B9%EF%BC%9A%E6%94%9D%E7%81%B6%E7%BD%85"
original_url: "https://www.hkcnews.com/article/14661/%E9%99%B3%E5%87%B1%E6%AC%A3-%E7%AB%8B%E6%B3%95%E6%9C%83%E8%A3%9C%E9%81%B8-%E5%BB%BA%E5%88%B6%E6%B4%BE-14661/%E9%99%B3%E5%87%B1%E6%AC%A3%EF%BC%88%E5%A6%82%E6%9E%9C%EF%BC%89%E5%8F%83%E9%81%B8-%E6%A9%AB%E6%89%B9%EF%BC%9A%E6%94%9D%E7%81%B6%E7%BD%85"
---

# 陳凱欣（如果）參選　橫批：攝灶罅

由於陳凱欣未正式宣布參選，本文討論她「如果」參選。雖然不熟， 筆者跟陳凱欣都算互識，以前沒甚麼印象她說要從政，做政助只認為是識高永文（做開醫療新聞）加人工高（特別是跟記者比）之故，而且好多政助最後都冇更上一層樓。所以聽到政情由吹高永文參選變成陳凱欣參選，都幾驚嚇。還有驚嘆，驚嘆一個正常人好人好姐要淪落到做親中派議員。

<figure>
<img src="https://web.archive.org/web/20210706170129im_/https://www.hkcnews.com/news_新聞/hk-discuss/2018/08/立法會補選-陳凱欣-親中團體-20180829192826_9d8c_large.jpg" alt="">
<figcaption>陳凱欣日前出席在維園舉行的盂蘭文化節「搶孤」活動。照片來源：陳凱欣Facebook</figcaption>
</figure>

<figure>
<img src="https://web.archive.org/web/20210706170129im_/https://www.hkcnews.com/news_新聞/hk-discuss/2018/08/立法會補選-陳凱欣-高永文-20180829192801_8e4b_large.jpg" alt="">
<figcaption>力挺陳凱欣參選的前上司高永文也有參加「搶孤」活動，兩人「拍住上」。照片來源：大會提供</figcaption>
</figure>

做得親中派議員，即是要做盡傷天害理殘民賣港之事。鉛水要拉勻一世計、人工島飄移當冇事、綱筋剪斷話安全、灣仔沉降當正常、唔見全港選民資料係無心之失、賣港兩檢係依法辦事，六四一答即輕機......各種侮辱市民同自己智慧的大話要講個不停，所以話淪落。亦必然換來一身罵名，八婆、狐狸精、契女（*並非「契弟」的女性版）......諸如此類。

她是記者出身，雖然傳媒老闆多親中，但前線記者多支持民主（*不一定等於支持民主派），加入親中派，肯定為一部分記者朋友不齒，兩公婆人際關係受考驗。雖然稱不上黑材料 level，但同行都知陳凱欣不少八卦，唔洗問人索料就隨手寫到一堆出來，老公幫地產商工作、 以前辦公室糾紛等等，難免被人拿出來講。所以陳凱欣參選，未見其利，先見其弊。

咁何又謂未見其利呢？做議員有甚麼得益先，名利？立法會議員好似好有影響力，但係人都知親中派議員只是扯線公仔聽西環點，社會精英唔會特別俾面你，街上網上更是人人鬧得，所以額外的社會地位，冇。議員年薪約百萬，但政助都有，對陳凱欣來說這不是特別高，何況搵其他親中派公關 job 做可能都搵到唔少。

另一個未見其利，係我唔睇好佢會做到，或做得耐，議員。親中派內咁多人想上位，依家比妳陳凱欣攝到位，實有原因。一，此席勝算不高。上次九西民主派空降+內鬥，親中派則由地膽出擊+大動員，都只贏2千票，今次更難贏。二，就算贏咗此席，做唔夠2年就要換屆選舉，到時九西6席中有4個親中派要連任，肯定冇可能4席全保，至少要棄1個。棄邊個好？當然係唔係嫡系出身，又唔係西環契女的陳凱欣。

傳媒界內有俗語云，邊個得閒邊個做，今次九西補選咁搵丁的事， 親中派個個計過發覺冇乜 jack so，連高永文都話 pass，於是比陳凱欣攝到灶罅做到剩女。總結我看陳凱欣如果參選，只係親中派求其搵隻棄子搏ngar住個位唔比民主派贏返，但正因係棄子，輸咗都不需太介懷，亦冇人要負責。陳凱欣則冒著眾叛親離，周街被人唱同問候的風險，參選一個勝算低，選中咗都係做得2年的位。但又有俗語云，牛唔飲水唔撳得牛頭低，若非追逐名利，點會上當？所以講到底，此其所願也。我真係恭喜你呀。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210706170129/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210706170129im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
