---
title: "非洲桑吉巴爾保育之旅後記"
date: "2018-08-19"
last_updated: "2018-08-19 18:23:03"
author: "教大常識男神"
category: "眾說"
tags:
  - "非洲"
  - "保育"
  - "桑吉巴爾"
url: "https://web.archive.org/web/20200928111833/https://www.hkcnews.com/article/14425/%E6%A1%91%E5%90%89%E5%B7%B4%E7%88%BE-%E9%9D%9E%E6%B4%B2-%E4%BF%9D%E8%82%B2-14426/%E9%9D%9E%E6%B4%B2%E6%A1%91%E5%90%89%E5%B7%B4%E7%88%BE%E4%BF%9D%E8%82%B2%E4%B9%8B%E6%97%85%E5%BE%8C%E8%A8%98"
original_url: "https://www.hkcnews.com/article/14425/%E6%A1%91%E5%90%89%E5%B7%B4%E7%88%BE-%E9%9D%9E%E6%B4%B2-%E4%BF%9D%E8%82%B2-14426/%E9%9D%9E%E6%B4%B2%E6%A1%91%E5%90%89%E5%B7%B4%E7%88%BE%E4%BF%9D%E8%82%B2%E4%B9%8B%E6%97%85%E5%BE%8C%E8%A8%98"
---

# 非洲桑吉巴爾保育之旅後記

眨眼間32日嘅旅程已經正式完結（當然之後仲有功課要交同要返學校present），想趁住返到香港冇幾耐，仲有記憶，好好整理一下旅程嘅經歷同感受。   
   
 **旅程資料**

日期：2018年7月1日到2018年8月1日   
 地點： [桑吉巴爾](https://web.archive.org/web/20200928111833/https://zh.wikipedia.org/zh-hk/桑給巴爾) （位於非洲坦桑尼亞東部一個半自治區）

<figure>
<img src="https://web.archive.org/web/20200928111833im_/https://www.hkcnews.com/news_新聞/hk-discuss/2018/07/保育-桑吉巴爾-非洲-20180716140026_2aeb_large.png" alt="">
<figcaption>喺飛機影落去桑吉巴爾。</figcaption>
</figure>

**旅程內容**

今日嘅身份可以話係一個義工，工作內容大概分為呢幾種：   
   
 ● Dolphin behavioral / Dolphin Tourism Monitoring：我哋基本上每個星期出3-4日海，時間係6:30/8:30/14:00。主要目的係收集數據，包括海豚嘅種類、出現嘅海域、數目同行為；以及旅客數目同行為、船隻數目同行為等等

<figure>
<img src="https://web.archive.org/web/20200928111833im_/https://www.hkcnews.com/news_新聞/hk-discuss/2018/07/桑吉巴爾-非洲-保育-20180729132119_1689_large.png" alt="">
<figcaption>出海收集海豚數據。</figcaption>
</figure>

● Data Entry：收集嘅數據會入落電腦，有時候仲會整一啲圖表嚟做分析   
 ● Conservation club & Graduate club：我哋每個星期都會去當地學校教一課書，內容主要係圍繞保育同環保議題。當然我哋要事先傾點樣教同整教案，之後亦會改學生嘅功課

<figure>
<img src="https://web.archive.org/web/20200928111833im_/https://www.hkcnews.com/news_新聞/hk-discuss/2018/08/保育-非洲-桑吉巴爾-20180819182045_19fd_large.png" alt="">
<figcaption>到當地學校教保育課題。</figcaption>
</figure>

● Kiswahili lesson：Kiswahili係當地語言，我哋係當地逗留一個月，所以要學翻一兩句旁身。呢個同時係了解當地文化嘅好方法   
 ● Community project：我哋會去當地嘅社區幫手做服務，例如到學校幫手油油、整理圖書館、清潔等

<figure>
<img src="https://web.archive.org/web/20200928111833im_/https://www.hkcnews.com/news_新聞/hk-discuss/2018/07/桑吉巴爾-非洲-保育-20180729133945_2afd_large.png" alt="">
<figcaption>到魚市場做調查。</figcaption>
</figure>

● Fish market research：我哋仲會去魚市場做調查同收集數據，例如睇吓魚夫捉到啲咩魚、魚嘅重量同長度、喺咩海域捉到   
   
 **旅程體會**

我入大學之前已經為自己定立咗目標，要係大學5年去多啲唔同嘅地方體驗多啲唔同嘅野。我自己本身擅長游水加上熱愛大自然，所以就被呢個活動吸引，加上有2個同學都有興趣一齊去，最後就決定參加。

出發前其實我哋都遇上好多唔同嘅困難。當然最大嘅問題就係錢，我哋只係一個普通大學生，要比5位數字嘅旅費其實好吃力，我哋只好不停返part time，買機票既時候就去唔同嘅旅行社同上網格價，又要用好多錢去打針同買裝備，不過最後我覺得係好值得嘅，有好多經歷同體會係用錢衝量唔到嘅。

<figure>
<img src="https://web.archive.org/web/20200928111833im_/https://www.hkcnews.com/news_新聞/hk-discuss/2018/08/桑吉巴爾-非洲-保育-20180819182023_28ab_large.png" alt="">
</figure>

旅程中最難得嘅係可以同唔同國家既同學交流同相處，佢哋有來自美國、英國、德國、西班牙、澳洲、斯洛文尼亞、加拿大等。我哋會分享吓各自國家嘅文化、又會教吓大家玩自己國家嘅遊戲（我發現就算係玩UNO，唔同國家都有唔同嘅玩法），之後又會教大家講自己嘅語言。當然，最重要係我嘅英文從中都學到唔少。

當然要講下保育工作，坦白講，一個月時間做到嘅嘢都真係唔多，但至少令我大開眼界，當地好多海洋未被破壞，海真係藍色，真係可以望到底，呢啲咁嘅畫面真係要嚟到呢度先可以睇到。另外，好重要嘅一環就係提高當地人嘅環保意識，要保持咁靚嘅海洋，提高當地環保意識好重要，加上我自己本身係讀教育，所以覺得去學校教書意義好大。

<figure>
<img src="https://web.archive.org/web/20200928111833im_/https://www.hkcnews.com/news_新聞/hk-discuss/2018/08/保育-非洲-桑吉巴爾-20180801025019_2b8b_large.png" alt="">
<figcaption>個海靚到見底，海水真係藍色嘅。</figcaption>
</figure>

最後當然不得不提我嘅旅伴，今次可以同到自己同科同年級嘅同學一齊去今次嘅旅程係非常難得，我哋由當初一齊研究去邊度打針、去領事館問嘢、一齊去買裝備，到旅程一齊經歷唔同既嘢、一齊闖禍、一齊解決問題，呢啲經歷都將會成為一個美好嘅回憶，多謝你哋。

<figure>
<img src="https://web.archive.org/web/20200928111833im_/https://www.hkcnews.com/news_新聞/hk-discuss/2018/08/非洲-保育-桑吉巴爾-20180819182003_2d27_large.png" alt="">
</figure>

**總結**

呢個旅程最多人問我嘅係比咁多錢去做義工會唔會有啲蝕底。我自己覺得唔會，我覺得好多嘢都唔可以用錢衝量。當然呢啲錢如果用哂嚟去食自助餐會好開心，但係旅程中嘅經歷同成長係非常難得嘅。呢啲機會唔係成日有，我亦都相信自己老咗之後唔會有精力同體力去做呢啲義工工作，所以我真係好想可以趁自己仲讀緊書，有體力同時間，去多啲唔同嘅地方體驗同經歷。我好想鼓勵大家，尤其係讀緊書嘅朋友，趁有時間同體力，多啲行出去，擴闊自己嘅眼界同視野，唔好到自己老咗先後悔。

**重溫**

我哋一齊剪輯嘅 8 [條Youtube影片](https://web.archive.org/web/20200928111833/https://bit.ly/2KXJ2mq)   
 [過去32天嘅5輯圖文日記](https://web.archive.org/web/20200928111833/http://bit.ly/2qS2CV0)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200928111833/https://www.hkcnews.com/aboutus/#subscribe)

---

![博客 | 教大常識男神](https://web.archive.org/web/20200928111833im_/https://www.hkcnews.com/uploads/avatars/0bda70a7-aa7e-4b28-9162-126606a569b2.jpg?733659216)

**博客 | 教大常識男神**

【教大常識男神・墨書改政】筆者大學修讀小學教育，主修常識科。發現現今部分年輕人和小朋友都不愛留意時事，有些人覺得很多社會議題都很深奧，不太願意花時間了解；也有人認為很多事情都事不關己。但作為社會的一份子，其實事事關己，而且了解時事亦是提升理性及批判思考的好方法。因此，希望透過用一些較淺白的角度，去探討及發表自己的意見，幫助年輕人和小朋友較容易了解不同時事。
