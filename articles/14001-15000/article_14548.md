---
title: "揸筆10年　王永平嘆氣：愈來愈無用"
date: "2018-08-25"
last_updated: "2018-08-25 05:38:55"
author: "記者盧曼思"
category: "眾聞"
tags:
  - "王永平"
  - "退休高官"
  - "時事評論員"
url: "https://web.archive.org/web/20191009054604/https://www.hkcnews.com/article/14548/%E7%8E%8B%E6%B0%B8%E5%B9%B3-%E9%80%80%E4%BC%91%E9%AB%98%E5%AE%98-%E6%99%82%E4%BA%8B%E8%A9%95%E8%AB%96%E5%93%A1-14548/%E6%8F%B8%E7%AD%8610%E5%B9%B4-%E7%8E%8B%E6%B0%B8%E5%B9%B3%E5%98%86%E6%B0%A3%EF%BC%9A%E6%84%88%E4%BE%86%E6%84%88%E7%84%A1%E7%94%A8"
original_url: "https://www.hkcnews.com/article/14548/%E7%8E%8B%E6%B0%B8%E5%B9%B3-%E9%80%80%E4%BC%91%E9%AB%98%E5%AE%98-%E6%99%82%E4%BA%8B%E8%A9%95%E8%AB%96%E5%93%A1-14548/%E6%8F%B8%E7%AD%8610%E5%B9%B4-%E7%8E%8B%E6%B0%B8%E5%B9%B3%E5%98%86%E6%B0%A3%EF%BC%9A%E6%84%88%E4%BE%86%E6%84%88%E7%84%A1%E7%94%A8"
---

# 揸筆10年　王永平嘆氣：愈來愈無用

家住中環半山的王永平，出入坐巴士，手拿一個甩色環保袋。70歲白髮老人那微微彎曲的背影，在皇后大道中走着走着，身邊的白領潮人又有幾多個留意到，他是上一代精英、昔日香港高官，今日揸筆發聲？

王永平退休離開政府一年後，2008年6月2日在《信報》和《南華早報》發表評論文章〈進一步發展問責制出閘脫腳〉、〈It's politics, stupid〉，批評剛出爐的問責副局長擁有外國國籍。他自此走上時事評論員之路，今年是他揸筆10周年。

曾幾何時，有地盤寫政治評論或開咪，是有識之士影響力的象徵。如今，王永平望着眼前那杯Latte嘆了一聲：「寫文章到而家，我嘅感覺係：愈來愈無用。」

回顧10年，王永平說了三個故事：《信報》、《南華早報》、商業電台。

還有兩個萬能Key：「改版」、「節目調動」。

<figure>
<img src="https://web.archive.org/web/20191009054604im_/https://www.hkcnews.com/news_新聞/hk-discuss/2018/08/王永平-20180824224542_5dd3_large.jpg" alt="">
<figcaption>王永平寫時事評論10年，他可曾一早計劃退休論政？「邊有人咁戇居呀。」何君健攝</figcaption>
</figure>

**故事一：《南華早報》**

「我2007年6月退休，2008年6月2日的文章，是心血來潮寫的，之後《信報》、《南華日報》邀請我定期寫專欄。

大約一、兩年後，《南早》說因為改版不能再用我的稿，是曾蔭權任內發生的。我當時奇怪個版都冇乜點改，但係就無咗我個專欄。後來我先知，原來無得寫叫做改版。

事後《南早》間中因應題材搵我寫稿，例如問有無興趣寫施政報告，但近年好耐無再搵我啦。」資料顯示，王永平在《南早》的專欄至2009年9月。

**故事二：《信報》**

「《信報》寫了無耐之後就同我講，話開咗網站，想將我的文章放上網，我話你咪放上去囉，反正稿費你都唔會俾多我。我記得老總係陳景祥，佢同我講嗰時好似有難言之忍，話總之你去網站啦，稿照寫但唔喺報紙登，只在網站登，個原因話借助我號召力宣傳下之類。我覺得呢個原因，就好似政府話收地好難，咁就唔好收同地產商合作，即係你信咪係囉，信不信由你。

就係咁我去咗信報網站，後來我見顯示出來我的文章流覽數量，同林行止差唔多，平均有1000、2000次閱讀。但去年起我都無寫了，係我自己話唔寫。我唔係幾鍾意《信報》而家個格局，搵埋啲人寫政治鱔稿，我覺得已經無咗以前風格。同埋我都開始懶，一篇文要寫2000幾字。」資料顯示，王永平在《信報》的專欄「 [平心論政](https://web.archive.org/web/20191009054604/http://forum.hkej.com/users/%E7%8E%8B%E6%B0%B8%E5%B9%B3) 」是由2008年7月30日開始，網上由2009年7月22日至2017年10月25日。

**故事三：商業電台**

「商台大約6年前找我逢周六做節目『 [平上去入](https://web.archive.org/web/20191009054604/http://www.881903.com/Page/ZH-TW/Pro881_1331.aspx) 』，另一主持人是陳聰。約兩年前佢哋同我講，話個節目要cut啦，理由同改版差唔多，話係節目調動。佢cut我嘅時候係梁振英年代、獲續牌之後。」資料顯示，「平上去入」最後一集是2016年7月30日。

<figure>
<img src="https://web.archive.org/web/20191009054604im_/https://www.hkcnews.com/news_新聞/hk-discuss/2018/08/王永平-20180824224510_16d0_large.png" alt="">
<figcaption>王永平在信報網站最後一篇文章〈「一國兩制」習時代  港人有為有不為〉，有逾8000人閱讀。網上截圖</figcaption>
</figure>

「改版又好、節目調動又好，佢哋永遠都啱，我無得深究原因，寫稿係最無保證嘅工作，佢可以隨時叫你唔寫。我在商台一年簽一次約，約滿佢可以唔同我簽。我都沒興趣問太多啦，真正原因佢都講唔出口啦，即係話我做得唔好啦。」

王永平在主流傳媒，目前只餘下免費報章《 [AM 730](https://web.archive.org/web/20191009054604/https://www.am730.com.hk/columnist/%E6%8C%87%E9%BB%9E%E5%A4%A9%E4%B8%8B%3A%20%E7%8E%8B%E6%B0%B8%E5%B9%B3) 》一個專欄。

「好多年前《明報》、《經濟日報》有問過我寫唔寫，第一我沒興趣，第二我嫌佢哋孤寒，大約3毫子一個字，還說是公價，我話好似無乜尊嚴啊。《南早》以前最好，有$2.5一個字。《蘋果日報》找過我寫一、二篇，好似都有$1.5至$2一個字。《信報》有$1。」

王永平以往也有受訪評論時事，近年找他的記者可有減少？「唔知，可能我又少聽咗電話。我記得有一次無綫搵我講完，但事後沒出街，內容我忘記了。之後再有無綫記者搵我，我話你check下老細報唔報先啦，如果唔係嘥大家時間。或者有時佢知道我說了些啱政府的，便找我做soundbite，即係啱聽就搵我，唔啱聽就唔搵，我係有呢個印象。」

一直有指「西環」、「中環」對時事評論員睇得好緊，今年7月《蘋果日報》 [報道](https://web.archive.org/web/20191009054604/https://hk.news.appledaily.com/local/realtime/article/20180701/58385715) ，政圈流傳中聯辦約見部份傳媒高層「溫馨提示」，找學者評論新聞時要小心，暗示「反中亂港」的學者可免則免。

王永平，究竟辣着了甚麼人？

<figure>
<img src="https://web.archive.org/web/20191009054604im_/https://www.hkcnews.com/news_新聞/hk-discuss/2018/08/王永平-20180824224529_242f_large.jpg" alt="">
<figcaption>「王永平-不平則鳴」Facebook專頁，有他這張年輕「黑超」黑白照。網上圖片</figcaption>
</figure>

路邊社消息，王永平在上述三個故事之所以無得留低，與「中環」（政府中人）不滿他有關。王永平說：「我有聽過，例如曾蔭權年代有人同我講，話曾蔭權覺得我離開之後唔應該批評政府，我同一個舊同事食飯，佢話，『喂，阿邊個（指曾蔭權）對你有啲意見啊，在內部會議同伙計講，話大家有乜好講啦，唔好好似王永平咁出到去先講。』」

「有啲舊同事都有意見，覺得最好你唔好出聲啦。我唔講名啦，都係政府入面做的，或者離開咗政府但從政嗰啲。」

「梁振英年代，就無人同我講話政府中人唔鍾意我，梁振英可能習慣咗我寫嘢，到佢上場時我已寫咗好幾年，沒聽到佢直接或間接有何不滿。不過，我被商台停咪係發生於佢個年代，同佢有無關係我唔知道。我在商台時有批評政府，例如王維基取不到電視牌照、UGL $5000萬我也有表達意見，說他不申報是很大問題。」

「到了林鄭，佢無做過我直屬下屬，以往有啲接觸，但唔可以話有工作直接向我負責。佢做特首之後，我沒聽過佢點樣講我。我有講過林鄭過去一年無乜建樹。」

「西環？我同佢哋無接觸，無人搵我，亦無人直接或間接話西環唔鍾意我。」

**王永平可覺得，他被封殺評論地盤與政府施壓有關？「我唔知，咁講沒根據，但常理係：我唔係好高稿費、我的文章有人睇，點解要咁呢？」**

「《信報》聽過另一個故仔，唔知有無關。我曾寫文批評李澤楷的電盈私有化，我認為唔公道。我問過陳景祥可有問題，他跟我說沒問題，那我便寫了。或者因為咁老闆唔鍾意，將我踢上網站。」

<figure>
<img src="https://web.archive.org/web/20191009054604im_/https://www.hkcnews.com/news_新聞/hk-discuss/2018/08/王永平-20180824224553_1b5a_large.jpg" alt="">
<figcaption>2016年何韻詩捲入品牌風波，李施德林當時保留她任代言人，王永平在Facebook貼相讚。資料圖片</figcaption>
</figure>

王永平不是憤怒大叔，立場屬於溫和。他不贊成佔中，指以此理由衝擊而期望中央會改變，是不切實際和幼稚；他也反對別人出來反佔中，認為不應該搞群眾門爭。

**「我寫評論由開始到而家都有一個主題：一國兩制最重要。一國兩制如何落實，特區政府，特別是特首要負很大責任。我係恨鐵不成鋼的心態，好心做特首的撐下啦、幫香港人頂下啦，你係唯一代表香港人表達意見的。好簡單，150個單程證，點解你唔同中央講下，減一半都好呀。而家樓價高、多矛盾，幾時本地人利益優先，在外國難民也會截龍啦。單程證審批權是中央，但特首係咪都可以爭取聽下、參與下呢。」**

**「說家庭團聚，為何不可在大灣區？當市民有很大聲音，特首的責任，就是在《基本法》、一國兩制、高度自治範圍內反映意見，向中央爭取港人權益，唔係不斷接order做嘢，唔該俾香港人睇到你有爭取過啦。今屆政府對比梁振英政府，看不到中港關係有何變化。」**

「至於近日講填海，20年後，林鄭退休啲屋都未起好啦。無地？你政府不去處理現成地，開期票出來搞填海，唔係即時解決問題。」

「我以往除了講副局長唔應該有外國護照，我都有講人大、政協點解要拿外國護照，人大你代表國家。所以我立場係consistent。」

「我熟悉香港情況，講出來公信力或者高啲。但如果你認真睇，我的文章其實有很多都肯定政府。」

王永平被封殺令人思考：某些人容不下的，是他的理性批判？抑或覺得他「食碗面，反碗底」？

<figure>
<img src="https://web.archive.org/web/20191009054604im_/https://www.hkcnews.com/news_新聞/hk-discuss/2018/08/王永平-Donald%20Tsang-20180824224437_1756_large.jpg" alt="">
<figcaption>王永平曾經被傳跟曾蔭權不和，他後來寫文讚曾蔭權。他說：「我係有嗰句講嗰句。」蘋果日報圖片</figcaption>
</figure>

「如果無乜胸襟，覺得喺政府做過，就成世唔可以批評政府，咁梗係唔開心。我一早解釋過，以前的人離開政府不批評，是殖民地傳統，特別是英國人說Don't rock the boat，費事講咁多，唔想搞鄉里令佢哋難管治。但我覺得你而家港人治港，你退休在港生活，看到香港有問題，表達意見是正常，我之前的鍾逸傑都講好多啦。」

鍾逸傑立場支持中央，「咁我個問題就係：點解一個人離開評論時事，支持就得，表達唔同意見就唔得？這不合邏輯。」

**「有人話，政府養你咁多年、俾你退休金......但其實我係用勞力賺番來，退休金係香港市民納稅給我的，我的loyalty係to Hong Kong People，唔係Government of the day。我好清楚，我公務員時代的loyalty係Government of the day，我離開政府就唔再係，如果我有loyalty，it must be to the people，你唔接受係你嘅事，崩口人忌崩口碗。如果你要對號入座，認為我不應批評政府，有這個立場的話，你看我的文章係唔會開心。」**

「我離開政府是普通市民、沒有公職，有意見點解唔可以提出。其實好多嘢我都就住唔講，都有包袱：我一定唔會爆料；寫文會申報利益，以前而家做乜；唔接觸現有高官攞料。講真，你而家啲局長副局長，虛心睇我的文章都學到啲嘢。我覺得嗰啲局長副局長都真係無乜料。」記者問會否頭號推介陳帆看他的文章，王永平笑着沒有回答。

王永平續說：「如果態度正確的話，其實係要多謝退休公務員，某程度上付上代價，表達意見。如果我淨係鬧政府的話，文章登兩次就無得登啦，邊有人有興趣睇你由朝到晚鬧政府，係你有point先得啊。」

「但唔好理，我製造了風氣出來，好多退休的都有講嘢，例如前天文台長林超英，佢講環保、天氣、間中評政府；孫明揚喺《 [AM730](https://web.archive.org/web/20191009054604/https://www.am730.com.hk/column/%E6%96%B0%E8%81%9E/%E6%A8%B9%E6%9C%A8%E8%BE%A6%E8%82%A9%E8%B2%A0%E4%BF%9D%E8%AD%B7%E5%B8%82%E6%B0%91%E9%87%8D%E8%B2%AC-128011) 》都有寫稿，都有啲批判性，話唔好搞公私型合作，點解你唔守規矩去收地。他講出來很值得政府參考，佢咁多年都做收地工作，你而家話收地無得做，佢點會同意你。」

<figure>
<img src="https://web.archive.org/web/20191009054604im_/https://www.hkcnews.com/news_新聞/hk-discuss/2018/08/王永平-20180824224453_1124_large.jpg" alt="">
<figcaption>帶着環保袋走在街頭的王永平，是個普通市民，有表達意見權利。何君健攝</figcaption>
</figure>

**寫了10年，王永平到這一刻有感而發：「做傳媒，搵錢的，政治評論現在已變成負資產。如果改版可以改咗佢，點解唔做呢。」**

「我始終覺得我的評論有價值。會唔會去到一個地步我無得寫？我又無乜所謂，有得寫我就寫，寫到悶我就唔寫。」 王永平可有收筆打算？「如果連《AM730》都『改版』，或者我都要諗下係咪再寫落去。」

「去到今時今日，我諗政府都唔當我存在、唔當好多人存在。以前在專欄寫，佢哋都會緊張下，而家so what，我唔覺得專欄對政府有何影響力，反而係提供線索、資料、依據，俾議員做參考，或質詢政府。」

「政府愈來愈覺得，我可以唔理你。以前殖民地年代，港英沒有legitimacy去管呢個地方，靠管得好，好多嘢會聽下民意，盡可能唔好刺激香港人。但而家政府的取態係唔好刺激嗰邊；民意如果政治不正確，可以唔理，因為已有強大政治後盾支撐。」

**「政府而家唔係幾care評論，或者執一啲啱聽的。如果立場唔係同建制一樣、非建制的評論，而家係無冇乜影響力。由寫文章到而家，我嘅感覺係愈來愈無用。」**

「但政府如果識諗，就唔好令太多批評聲音無咗，某程度係對政府的保障，全香港變了歌功頌德，我唔覺得政府施政會好咗，更加係扯線公仔啦。」

「曾蔭權年代，我講復建居屋、提議過長者免費坐交通工具，之後就有兩蚊搭車的德政，我覺得曾蔭權會聽下，可能係港英傳統。而我覺得愈來愈無用的感覺，是梁振英時代開始的。現在林鄭無乜改善。」

話說10年前王永平揸筆之初，政圈流傳他在官場時跟曾蔭權關係「麻麻」，有人陰謀論王永平是要報復曾蔭權。到了2015年，曾蔭權被廉署起訴，王永平在他的專欄中，讚曾蔭權是「好上司、不小氣」，曾經頂撞曾蔭權的下屬一樣獲他推薦升職。王永平又讚曾蔭權爆出貪腐醜聞後，同意將特首納入防賄條例，對法治和防貪作出重大貢獻，但梁振英上台後一直拖延修改法例。

時間，說明平心論政。

王永平，1969年香港大學畢業，主修經濟，其後4年任職商界。1973年加入政府，曾任職駐關貿總協定（GATT），即後來的國際貿易組織（WTO）香港常任代表、民政總署署長、教育統籌司。回歸後先後任教育統籌局局長、公務員事務局局長、工商及科技局局長。

人生走到這一刻，上一代精英、昔日高官王永平感嘆：「百無一用是書生，書生論政，無乜用啦。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20191009054604/https://www.hkcnews.com/aboutus/#subscribe)
