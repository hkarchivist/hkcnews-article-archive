---
title: "投票唔好睇個樣"
date: "2018-09-09"
author: "堅離地人"
category: "眾說"
tags:
  - "Bill de Blasio"
  - "白思豪"
  - "紐約市長"
url: "https://web.archive.org/web/20210628215836/https://www.hkcnews.com/article/14810/%E7%B4%90%E7%B4%84%E5%B8%82%E9%95%B7-bill_de_blasio-%E7%99%BD%E6%80%9D%E8%B1%AA-14810/bill-de-blasio"
original_url: "https://www.hkcnews.com/article/14810/%E7%B4%90%E7%B4%84%E5%B8%82%E9%95%B7-bill_de_blasio-%E7%99%BD%E6%80%9D%E8%B1%AA-14810/bill-de-blasio"
---

# 投票唔好睇個樣

  
 【撰文：112288】   
 Bill de Blasio，邊個嚟架？住係紐約嘅人，相信無邊個唔知佢係紐約嘅巿長，因為最多人講係話佢高大靚仔，係呢度做公職又高大又靚仔嘅就好似唔係咁多。

呢個有6呎5吋即196厘米高嘅巿長，佢老婆應該有返咁上下，如果咁樣諗就錯叻！佢老婆叫Chirlane McCray，幾高就唔知，啲人講起佢就話佢醜樣。哎吔！睇人唔係要睇內心嘅咩？而且各花入各眼呢！

<figure>
<img src="https://web.archive.org/web/20210628215836im_/https://www.hkcnews.com/news_新聞/hk-discuss/2018/09/紐約市長-Bill%20de%20Blasio-白思豪-20180909024650_78b7_large.jpg" alt="">
<figcaption>Bill de Blasio 與太太Chirlane McCray。美聯社</figcaption>
</figure>

<figure>
<img src="https://web.archive.org/web/20210628215836im_/https://www.hkcnews.com/news_新聞/hk-discuss/2018/09/紐約市長-白思豪-Bill%20de%20Blasio-20180909024723_1fc1_large.jpg" alt="">
<figcaption>Bill de Blasio 一家四口。美聯社</figcaption>
</figure>

無嗱嗱點解講起佢？就係聽到有啲人講後悔投咗票比佢連任再做巿長，要佢落台要等多三年幾。問佢哋點解，佢哋話睇吓最近單「 [特殊高中測驗計劃改革](https://web.archive.org/web/20210628215836/https://bit.ly/2tf6Gig) 」就離晒譜，問都唔問下，又唔諮詢就突然話要改革，好聽話改革，唔好聽就係想執咗佢。佢仲鬼咁好聽話要教育資源平等，我哋啲唐人無甘蠢，根本就係搵笨，亞裔成日唔出聲俾人蝦，俾人叫啞裔，咪搵亞裔埋手。話時話，亞裔其實係少數，話剝削亞裔就真，邊到係平等？鬼叫亞裔只識讀書，仲成日諗只有入到好學校先至可以掹到主流車邊，而家整整吓讀好書都無咩機會，想同人爭入好學校靠讀好書都唔得。

為咗搞呢壇嘢，佢嘅馬、接任無耐嘅教育局總監卡仔（Richard Carranza）又啱啱宣布叫陳珮（Linda Chen）呢個唐人做Chief Academic Officer（巿首席學術官），睇嚟想以夷制夷！唔單止咁，話夾都無咁啱，一個禮拜後，又到Stuyvesant HS（史岱文森高中）嘅校長Eric Contreras嗌返番去教育局做課程與教學暨職業發展嘅Senior Executive Director，做咗兩年校長就唔做，你話係唔係有嘢呀？上手嘅唐人校長張潔都做咗四年先至走。

呢啲咁嘅布局就話比大家聽，執咗特殊高中測驗梗架啦，所以你話唐人係唔係唔好投佢票比佢連任？而家唯有諗佢搞得嚟就落台，無得再做，等一朝天子一朝臣，睇吓到時搞邊科，仲會唔會又搵唐人笨！

唔止係咁，呢個巿長仲走去唐人街起監獄，又唔諮詢，係甘易話聲比你哋社區代表聽。三十年前係白街起拘留所係咁，三十年後今日又係咁，無啲進步，當你吔啲唐人廢嘅！

嗱，大家睇吓，特殊高中測驗計劃單嘢唔諮詢、係中央街起監獄又唔諮詢，咁嘅巿長係咪蝦啲唐人，話時話，就係話啲唐人唔出聲，問嚟做乜，人哋就係搵呢啲藉口唔問你哋，你話係咪自己攞嚟！不過，話時話，佢唔諮詢就係唔啱，佢哋咁識政治，分明玩野就真！

佢真係幾衰，幾乞人憎架，點解咁講？你無睇報紙咩？佢靜雞雞將啲露宿者送去上州啲城填（county），離譜到係無通知人吔，嗰到啲人嬲到爆，佢哋話唔好以為扔低佢哋幫佢哋交咗一年房租，就以為功得完滿，無喇喇我哋要執手尾幫佢哋比生活費，將個包袱扔比人哋，咁樣係咪好衰！唔通咁樣叫共同承擔呀？荒謬！佢咁搞，正如Broome County官員話齋，紐約巿咁樣執行Special One Time Assistance Program (SOTA)，係直接違反紐約州社會服務法刑事法規第148條。唉！佢咁樣攞左州政府錢，做少少就話搞掂。你話做人咁樣得唔得呀？我哋唐人講口齒架嘛！

仲有成日發生嘅巿政府樓鉛醜聞、推行三年多的四歲免費學前班已經出現飽和搞到人手刪減、舊年又趕住係五大區開三歲免費學前班...

呢個巿長咁樣搞，真係無眼睇！話無眼睇，但係睇到佢啲荒謬、虛偽、狡猾！可以咁講，政客就係咁架啦！又幾多個老麥（John Sidney McCain III），死咗都得到咁多唔分黨派嘅人讚呀！

<figure>
<img src="https://web.archive.org/web/20210628215836im_/https://www.hkcnews.com/news_新聞/hk-discuss/2018/08/麥凱恩-John%20McCain-聯邦參議員-20180827202930_238b_large.jpg" alt="">
<figcaption>美國參議員麥凱恩。美聯社</figcaption>
</figure>

話時話，啲人亂咁講嘢，鬧下嗰個官貪威識食，話下呢個議員好大喜功，叫下獨立，搞下白人至上主義，又大鬧「侵侵」、de Blasio，彈下佢哋啲老婆….，直到而家都無聽過話有人因咁樣接到律師信，唔似得香港嗰個梁振英，驚死人唔知佢有錢，抑或想證明俾佢阿爺睇佢嘅存在價值，又或者鐘意見報，驚啲人唔關注佢，又鐘意俾人講下佢，但佢又衰，又小器，郁下都發信告人。係呢度，「侵侵」而家都被人查緊；仲有嗰啲俾人揭發衰嘢，有啲係婚外情，有啲係第二啲野，個個都會嗱嗱臨走出來認，然後辭職唔撈。唔似得梁振英嘅UGL、行李門...，仲有嗰單沙中綫多多問題…，通通都好似無事發生，唔使認錯、更唔好話講聲道歉、罔想有得賠償…. 呢度同香港嘅唔同，吾通呢度有憲法保障言論自由，香港就無？香港仲有啲啲！整埋23條就唔知啲啲仲有無嘞？香港以前好似乜都有，而家好似越來越無…


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628215836/https://www.hkcnews.com/aboutus/#subscribe)

---

![博客 | 堅離地人](https://web.archive.org/web/20210628215836im_/https://www.hkcnews.com/uploads/avatars/24619931-58f8-41db-97b7-48cf4b2aace0.png?166556111)

**博客 | 堅離地人**

【堅離地人・堅離地人@ 美利堅】我們這群的堅離地人，為了工作，讀書，家人，生活，在不同時間踏足了美利堅，巧合地靠著互聯網相聚在一起，共通點全是來自香港，不幸地與香港藕斷絲連的同時，想與大家交流一下在這裡的生活見聞。
