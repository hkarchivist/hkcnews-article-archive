---
title: "保險經紀扮粉絲當面話人未拍拖　前記者KOL「甜筒輝」嬲爆　網民笑HeHe"
date: "2018-08-29"
last_updated: "2018-08-30 17:17:21"
author: "劉景熙"
category: "眾說"
tags:
  - "part-time board friend"
  - "甜筒輝"
url: "https://web.archive.org/web/20210628215912/https://www.hkcnews.com/article/14663/%E7%94%9C%E7%AD%92%E8%BC%9D-parttime_board_friend-14677/%E4%BF%9D%E9%9A%AA%E7%B6%93%E7%B4%80%E6%89%AE%E7%B2%89%E7%B5%B2%E7%95%B6%E9%9D%A2%E8%A9%B1%E4%BA%BA%E6%9C%AA%E6%8B%8D%E6%8B%96-%E5%89%8D%E8%A8%98%E8%80%85kol%E3%80%8C%E7%94%9C%E7%AD%92%E8%BC%9D%E3%80%8D%E5%AC%B2%E7%88%86-%E7%B6%B2%E6%B0%91%E7%AC%91hehe"
original_url: "https://www.hkcnews.com/article/14663/%E7%94%9C%E7%AD%92%E8%BC%9D-parttime_board_friend-14677/%E4%BF%9D%E9%9A%AA%E7%B6%93%E7%B4%80%E6%89%AE%E7%B2%89%E7%B5%B2%E7%95%B6%E9%9D%A2%E8%A9%B1%E4%BA%BA%E6%9C%AA%E6%8B%8D%E6%8B%96-%E5%89%8D%E8%A8%98%E8%80%85kol%E3%80%8C%E7%94%9C%E7%AD%92%E8%BC%9D%E3%80%8D%E5%AC%B2%E7%88%86-%E7%B6%B2%E6%B0%91%E7%AC%91hehe"
---

# 保險經紀扮粉絲當面話人未拍拖　前記者KOL「甜筒輝」嬲爆　網民笑HeHe

傳媒業近年大幅轉型，不少以前一齊跑新聞的行家朋友都另找發展機會，適逢社交媒體大行其道，對文字、改圖、拍片及兼具社會潮流觸覺「識抽水」的人才需求增加，聽講有電視台行家轉行做公關後，應對傳媒以外，亦要打理FB、IG兼幫手拍片同玩埋直播，真係周身刀張張利。

<figure>
<img src="https://web.archive.org/web/20210628215912im_/https://www.hkcnews.com/news_新聞/hk-discuss/2018/08/part-time%20board%20friend-甜筒輝-社交媒體-20180829201501_26dd_large.jpg" alt="">
<figcaption>喺有線做新聞時一臉嚴肅的劉錦輝。照片由筆者提供</figcaption>
</figure>

有線前記者劉錦輝（「甜筒輝」）轉戰公關界後再有新搞作，聯同喺大台撰稿的Board Game達人周智及其他朋友，齊齊化身KOL，推出Facebook專頁「 [Part-Time Board Friend](https://web.archive.org/web/20210628215912/https://www.facebook.com/ptboardf/) 」推介世界各地的桌上遊戲，近日搞到有聲有色，請到多位KOL撐場，包括前大台主播「嘉倩BB」、前大台記者兼主播鄭萃雯同補習Youtuber「搣時潘」，仲有有線新聞主播陳海雯（Lizzie Chan）。

<figure>
<img src="https://web.archive.org/web/20210628215912im_/https://www.hkcnews.com/news_新聞/hk-discuss/2018/08/社交媒體-甜筒輝-part-time%20board%20friend-20180829201451_264e_large.jpg" alt="">
<figcaption>「Part-Time Board Friend」請過多位KOL撐場，包括前大台主播「嘉倩BB」（左二）。照片由筆者提供</figcaption>
</figure>

<figure>
<img src="https://web.archive.org/web/20210628215912im_/https://www.hkcnews.com/news_新聞/hk-discuss/2018/08/甜筒輝-社交媒體-part-time%20board%20friend-20180829201437_1784_large.png" alt="">
<figcaption>這一集撐場的KOL是前大台記者兼主播鄭萃雯（左二）。照片由筆者提供</figcaption>
</figure>

<figure>
<img src="https://web.archive.org/web/20210628215912im_/https://www.hkcnews.com/news_新聞/hk-discuss/2018/08/part-time%20board%20friend-甜筒輝-社交媒體-20180829201431_2b45_large.png" alt="">
<figcaption>補習Youtuber「搣時潘」（左二）也來撐場。照片由筆者提供</figcaption>
</figure>

<figure>
<img src="https://web.archive.org/web/20210628215912im_/https://www.hkcnews.com/news_新聞/hk-discuss/2018/08/社交媒體-part-time%20board%20friend-甜筒輝-20180829201444_1b5a_large.png" alt="">
<figcaption>仲有有線新聞主播陳海雯（Lizzie Chan）（左二） 。照片由筆者提供</figcaption>
</figure>

但就早幾日，「甜筒輝」就遇到不愉快事件，事關剛過去的星期日喺香港動漫界盛事「Comic World 香港46」，PTBF都有派人擺檔，點知就有保險經紀走來扮熟，話有睇他們的片又話好有興趣學更多Board game，點知講講吓，佢就突然拎部電話出來，話自己已經係Facebook add 咗阿輝，逼阿輝要即場add friend 同 accept，又企定定係試玩區面前阻住個攤位，多番暗示都叫極唔走，仲當面一句飛埋去「睇你都未拍拖架啦」，真係學子華神話齋：「面斥不雅」。

本來出名好脾氣的「甜筒輝」都無所謂，雖然已經唔太情願，都當係識吓朋友，結果呢個「保險Fans」咁去識新朋友法，真係佛都有火， 「甜筒輝」於是即刻block咗佢， [仲係網上鬧爆](https://web.archive.org/web/20210628215912/https://www.facebook.com/kevin.laukamfai/posts/10155841938285678?__xts__[0]=68.ARBQ8g_z709GTYO6Ng7nUcAoDnQ5lWp0q5kYOB-LQkCmK1E5y-mi9CZmVDOEyJHyyrhdTisaLuYvJNC5GT3GDFgJLJWUXndx2xOd3YEyCqyD0dbB3J8zxTG4ADUcdJKAZe7yqLU&__tn__=-R) 「喂大佬，你係咪痴線架？做保險佬做到你咁唔識做人，點有生意呀？」

不過好多網民就另有睇法，Key Li 同 So Lam 都表示，可能係保險經紀其實想暗示有進一步發展：「是看中了你吧」

網民Don Tam更易地而處，從保險佬第一身出發寫出內心戲，引來不少網民讚好：

> **昨天去CW行攤檔，遇到『PTBF』嘅男神，我自然走去打招呼，話我有睇片，好有興趣學更多Board game，參加佢地的定期聚會，認識更多朋友。 我即場表示自己早一星期已經add了男神Facebook，然後拿出電話證明自己已經發出邀請，在我期望底下唯有按下接受請求的按鈕。 其實我又唔係真係想學玩Board game，企定定喺試玩區面前等待男神意會，多番性暗示佢都係唔明，搞到我要睇Facebook搵話題，查看佢的職業、興趣、年齡，最後逼我講句：『 睇你都未拍拖架啦？』其實你知唔知我對你有意思？**


BTW 「甜筒輝」點解叫「甜筒輝」，話說2016年1月時，阿輝仲係有線跑緊新聞，當年寒流襲港造成停課，為突顯天氣有幾凍，於是阿輝係街上「做扒」時就拎住個雲呢拿味雪糕筒，證明條街凍到雪糕都唔融，仲係收尾時真係當住廣大市民咬咗落去，令人印象深刻，結果被朋友笑佢做「甜筒輝」。

<figure>
<img src="https://web.archive.org/web/20210628215912im_/https://www.hkcnews.com/news_新聞/hk-discuss/2018/08/甜筒輝-part-time%20board%20friend-社交媒體-20180829201456_1605_large.jpg" alt="">
<figcaption>當年阿輝天寒地凍喺街上「做扒」時咬甜筒個樣，換來「甜筒輝」嘅稱號。照片由筆者提供</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628215912/https://www.hkcnews.com/aboutus/#subscribe)

---

![博客 | 劉景熙](https://web.archive.org/web/20210628215912im_/https://www.hkcnews.com/uploads/avatars/68c3f32b-4b90-4eef-a2b0-898d1a3779d2.png?585443872)

**博客 | 劉景熙**

【劉景熙・三十而立】從揸筆改揸青龍偃月刀，深信人生是一個不斷學習的旅程，喜愛用文字紀錄沿途風光；旅人或終要停下腳步，觸動人心的故事卻能留芳百世。
