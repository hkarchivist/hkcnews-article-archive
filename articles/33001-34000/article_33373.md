---
title: "【何鑑江專訪】 看盡足球圈人生百態 何鑑江冀霍啟剛為體育界「做返啲嘢」 相信冇人會做得衰過馬逢國"
date: "2020-08-28"
last_updated: "2020-08-28 18:20:16"
author: "眾新聞記者"
category: "眾聞"
tags:
  - "馬逢國"
  - "MA Fung-kwok"
url: "https://web.archive.org/web/20210712050614/https://www.hkcnews.com/article/33373/%E9%A6%AC%E9%80%A2%E5%9C%8B-33373/%E3%80%90%E4%BD%95%E9%91%91%E6%B1%9F%E5%B0%88%E8%A8%AA%E3%80%91-%E7%9C%8B%E7%9B%A1%E8%B6%B3%E7%90%83%E5%9C%88%E4%BA%BA%E7%94%9F%E7%99%BE%E6%85%8B-%E4%BD%95%E9%91%91%E6%B1%9F%E5%86%80%E9%9C%8D%E5%95%9F%E5%89%9B%E7%82%BA%E9%AB%94%E8%82%B2%E7%95%8C%E3%80%8C%E5%81%9A%E8%BF%94%E5%95%B2%E5%98%A2%E3%80%8D-%E7%9B%B8%E4%BF%A1%E5%86%87%E4%BA%BA%E6%9C%83%E5%81%9A%E5%BE%97%E8%A1%B0%E9%81%8E%E9%A6%AC%E9%80%A2%E5%9C%8B"
original_url: "https://www.hkcnews.com/article/33373/%E9%A6%AC%E9%80%A2%E5%9C%8B-33373/%E3%80%90%E4%BD%95%E9%91%91%E6%B1%9F%E5%B0%88%E8%A8%AA%E3%80%91-%E7%9C%8B%E7%9B%A1%E8%B6%B3%E7%90%83%E5%9C%88%E4%BA%BA%E7%94%9F%E7%99%BE%E6%85%8B-%E4%BD%95%E9%91%91%E6%B1%9F%E5%86%80%E9%9C%8D%E5%95%9F%E5%89%9B%E7%82%BA%E9%AB%94%E8%82%B2%E7%95%8C%E3%80%8C%E5%81%9A%E8%BF%94%E5%95%B2%E5%98%A2%E3%80%8D-%E7%9B%B8%E4%BF%A1%E5%86%87%E4%BA%BA%E6%9C%83%E5%81%9A%E5%BE%97%E8%A1%B0%E9%81%8E%E9%A6%AC%E9%80%A2%E5%9C%8B"
---

# 【何鑑江專訪】 看盡足球圈人生百態 何鑑江冀霍啟剛為體育界「做返啲嘢」 相信冇人會做得衰過馬逢國

雖然立法會被政府延遲一年，但民主派一直希望爭取的「35+」議席仍然不變，其中功能組別更視為必爭之地，飲食、進出口、建測規園等界別皆有民主派強攻名單，其中體演文出更有「逆權商人」周小龍挑戰前體演文出立法會議員霍震霆的長子霍啟剛。著名足球評述員何鑑江認為這是「毫無懸念嘅選舉」，因為體演文出多年來都是由建制派的鐵票佔大多數，直指霍啟剛的勝率為九成九。而且他亦對霍公子有少許期望，認為若他出任新一屆體演文出的立法會議員，相信可為體育界「做返啲嘢」，又解釋「在我而言，我覺得冇人會做得衰過馬逢國！」。

  
 人稱「何老鑑」及「KK」的何鑑江，今年86歲，是香港資深足球評述員，出生時適逢西安事變，在第二次世界大戰爆發期間，隨家人由廣州逃難落到香港，親歷過香港淪陷的艱苦時期，後來舉家逃到澳門，展開他的學業。畢業後，曾從事多個行業，在醫務處工作二十年，及後在香港電台開展他足球評述員的生涯，評述過的本地足球賽事過千場，他表達能力強，一把高亢的聲線以及鬼馬生動的方式評述足球賽事，與已故的「阿叔」林尚義，在老一輩的香港球迷心目中留下深刻印象。

何鑑江強調自己並不是支持霍啟剛，而是別無他選，所以只能希望霍公子能夠為體育界「做返啲實事，同埋搞少啲政治」，他又特別提到現任立法會體育、演藝、文化及出版界議員馬逢國，直斥他「垃圾」、「無貢獻」等，他連珠爆發地炮轟：

「我想問吓，有邊樣對體育有幫助嘅新政策係馬先生提出嚟嘅先？冇喎，佢一味淨係識搞政治。好簡單，足總而家搞成咁，佢好可能要負責任，佢在任咁多年，根本睇唔出佢有咩貢獻，特別係足球，好似審計處查足總單嘢，佢有冇出嚟講過一句說話？又冇喎！但係你係代表體育界嘅，唔批評都算，亦都冇幫足總講返一兩句好說話，咁其實你憑乜嘢話自己代表體育界？」

其實早於2016年4月，何鑑江已經在Facebook撰文炮轟過馬逢國一次。當年四月底，前無綫主播馮堅成因該台不重視體育新聞而毅然離職，又撰文向已故前輩伍晃榮致歉，內容指「我守不住你交下來的體育最後防線」。翌日，何鑑江便網上撰文回應，指電子傳媒輕視體育新聞的情況「不是起於今日」，並將矛頭指向馬逢國，質問馬究竟為香港體育「做過啲咩」，更叫他去吃屎，又叫投票給馬的人都要反省一下。

  
 被問到對另一候選人周小龍的看法，何鑑江隨即擰擰頭說：「輸硬，冇得打，必定係陪跑，你邊到夠啲鐵票玩呀，𡃁仔！佢都係返去賣衫吧啦。」，他提到上一屆音樂創作人周博賢也曾嘗試挑戰過這個界別，最終以580票差落敗予馬逢國，又直言體演文出這個界別早已被建制派壟斷，形容為「毫無懸念嘅選舉」。

何鑑江表示馬逢國過去多年在香港足球都是「零貢獻」，又指「足總本身已經腐敗，但監督嗰個更腐敗！」，才令到香港足球停滯不前。他提到，早前審計署的第74號報告書審計足總過去10年的混賬令人「大開眼界」，甚至連民主派與建制派都難得地一致狠批足總管治「冇規冇矩」，豪花數以億計公帑，香港足球卻未見進步。

何鑑江指審計署審查了足總的事務，主要是圍繞在2014-2019球季期間，當時的足總主席是梁孔德，而貝鈞奇只是副主席，但這次足總風波卻由貝鈞奇成為代罪羔羊，有欠公允，「審計處應該要搵返四年前嗰班人去問責，尤其係董事局班人，因為好多嘢都要經董事局決定，但係今次足總奶晒嘢，點解董事局一啲責任都好似冇？立法局班人又冇傳召嘅權力喎，任你足總派咩人出嚟，完全係離晒大譜！香港就係咁X樣！」。

他同意，足總是非常腐敗，但他認為政府的責任也不比足總少，何鑑江繼續炮轟：

「你批咁多錢比足總，監督係咪應該要做好啲呀？竟然有董事局委員可以4年嘅出席率係0%，咁都得？肉唔肉酸啲呀？政府其實係要追究責任，我比咗咁多錢同時間你，你足總搞到咁X樣？但係政府唔洗通過立法會，就已經批咗錢比足總，批完錢第二日，石禮謙先上去開會，咁其實都唔使睇你份報告啦，其他議員係咁鬧有咩用？錢已袋，咪當你發噏風囉，都冇後果嘅，你話係咪好X荒謬？」

  
 何鑑江嘆了一口氣後，續說：「所以話，香港足球真係冇得搞嫁，成日話我哋香港人發牢騷鬧政府、鬧足總，不如你比個理由我，點解唔鬧你先？淨係今日撥款，聽日先上立法局睇報告，已經睇到成個運作係幾咁有問題。」。

  
 訪談間，聽得出這位耄耋之年的老人家仍然有火，對香港足球仍然熱愛。而近日亦有兩件「大事」在他身上發生，先是縱橫球圈多年的他首次出書，書名叫《一鑑江湖八十載》，載著一代體壇巨擘過往的點滴歲月，更記錄著香港整個時代的盛衰變遷；其二是他數月前在Facebook留言話：「唔怕國安法，只怕亂執法」。

事緣在六月底，他相約80多歲前球星老友梁貴剛食下午茶，但梁貴剛在旺角落車不久，卻成為防暴警察圍捕目標之一，更被帶到紅磡警署扣留近10小時。白髮蒼蒼的何鑑光講起事件仍然有火，聲如洪鐘地說︰「我成日都話程序問題，你拉人係啱，有人犯法你拉佢係啱，我唔反對，但係你拉咗人之後嘅處理手法係點啊嘛。你有咩理由會拉個八十幾歲嘅阿伯？仲要由下晝三點搞到凌晨一點，先搞到我咁撚嬲！你見到佢八十幾歲，即刻查身份證，即刻放得啦！如果你最後告得佢入，我冇嘢講，但最後你又無罪釋放，連擔保都唔洗，咁就證撚明你冇料到啦！點解你呢樣嘢唔早啲係條街到解決呢？」   
 何鑑江又指梁貴剛自從當日被警察拘捕過後，他也未曾與梁貴剛見過一面，因為他的兒子擔心他會再遇到類似情況，不願讓他自己出街，「正常都擔心啦！八十幾歲，由下晝三點搞到凌晨一點呀，何苦呢，你都有老豆老母嫁嘛，差人你都係人嚟嫁啫，點解要做啲咁嘅嘢？你而家搞到咁X樣，任你鍾意點就點，真係大X晒咩？老實講，我真係唔怕國安法，因為我正正常常我又唔會犯法嘅，但你而家亂咁嚟，係人都驚啦！」。

何鑑江表示，因為很多警察都喜歡踢波，所以他認識很多警察朋友，但過去一年，已經有不少警察朋友因為他在Facebook的言論與他反面，但他並不後悔，又說「我隨時兩腳一伸就走啦，使X理佢哋咩！」。

他憶述上年8月，浸大學生會長方仲賢在深水埗鴨寮街購買觀星筆，被便衣警員截查搜身後，以「藏有攻擊性武器」之名將其拘捕達近48小時，事後未有被落案起訴。何鑑江當日就在Facebook上表示一早知道警方沒有證據告得入方仲賢，又指如果他是方仲賢的話，他會反告香港警察無理拘捕，何說：「早知佢告唔入嫁啦，好心佢做嘢都做好啲啦，陷家產！六個一齊放假，會唔會咁X橋呀？其二，你話人哋嗰啲鐳射筆係藏有攻擊性武器，深水埗周街都有得買啦，比著係我就一定告返佢地轉頭！」，隨即有兩名退休警察在訊息憤斥何鑑江：「你講波就叻，你竟然唔譴責啲暴徒，走去教啲人告執法者？你收檔啦！」，何鑑江則回道「執法者唔X告得呀？執法者大X晒呀？」，及後就再沒有聯絡了。

對於《港區國安法》是好是壞，他認為各有看法，不作評論，但他補充︰「朝令夕改，連人大都搞唔清楚香港點，何況係普通市民，咁我哋唯一就係守法囉。」。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712050614/https://www.hkcnews.com/aboutus/#subscribe)
