---
title: "港大舍堂次文化雜談（下）：Standing Order與Hall Education"
date: "2020-09-17"
author: "殷琦"
category: "眾說"
tags:
  - "迎新營"
  - "港大舍堂"
url: "https://web.archive.org/web/20211202150137/https://hkcnews.com/article/33947/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-33947/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDstanding-order%EF%BF%BD%EF%BF%BD%EF%BF%BDhall-education"
original_url: "https://hkcnews.com/article/33947/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-33947/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDstanding-order%EF%BF%BD%EF%BF%BD%EF%BF%BDhall-education"
---

# 港大舍堂次文化雜談（下）：Standing Order與Hall Education

【 *筆者按：今日有朋友send呢段片過黎問我：「嘩HKU D Hall係咪真係咁架？好癲呀！！」談起大學舍堂，真係一講D回憶就番哂黎。我Year 1 做過 Freshman、Year 2 上莊搞Hall O、Year 3 做組爸組媽（但Year 3 Sem 2就 Quit 左 Hall XD）；但唔計讀碩士，不得不承認自己已經離開左大學一段時間，可能同而家Freshman過的Hall O已經有一段距離（不過聽落 3 大Programme 模式都係差唔多，似乎改變不大）。究竟HKU D Hall係咪真係咁「恐怖」？*

*片中所談的都係真實的，而且已經是好少少的情況。一日訓到2-3個鐘已經算好，1-2個鐘或者通一兩晚頂都有聽過。唔知而家有無，但我有聽聞有D Hall會要求Freshman有最minimum的訓覺時間，我個人就相當贊成。另外所謂10日迎新，其實唔係十日，應該是夾埋11日，因為仲有所謂Day 0（諗番都覺得好癲，點解要咁...）。因為文太長，決定分上下兩篇刊出。】*


{{< video src="https://web.archive.org/web/20211202150137if_/https://www.youtube.com/embed/GrGY693Nh3E" >}}


[港大舍堂次文化雜談（上）：迎新與仙制](https://web.archive.org/web/20211202150137/https://bit.ly/2Zr3rp6)

### 談Standing Order—其實是有用嘅...

Standing Order 呢樣野其實 [我之前都有寫過文](https://web.archive.org/web/20211202150137/https://www.thestandnews.com/politics/談林鄭記者會-談記者們-談港大-standing-order/?fb_comment_id=2318504181561742_2319912831420877) ，其實不止適用於Hall，而是HKU 一般正統答問大會必要學識的規矩。《學苑》指出，Standing Order「原意為節省時間、提高議事效率，故此對會眾的發言內容要求甚高。除了賦予主席更大權力以控制會議進度外，亦明文禁止回答者「答非所問」。當台下會眾認定發言者離題，便可隨時提出規程問題打斷其發言。」

點解諮詢者要用「震撼性的聲音」大罵，呢個就同仙制有關，其實Standing Order 本身的用意是不錯。我認為Standing Order 有用，但同時其實應要容許被諮詢者有回應機會。但迎新的MO時間委實太長（即係會運用Standing Order作為諮詢的活動）、亦無大作用，遺下的只是一堆寫到變龍飛鳳舞的Notes（不錯，HMO 是規定帶紙筆寫Notes...）、同埋打瞌睡到不行然後不斷被罵的回憶吧...～

<figure>
<img src="https://web.archive.org/web/20211202150137im_/https://hkcnews.com/news_新聞/hk-discuss/2020/09/港大舍堂-利瑪竇宿舍-20200917143644_6e7e_large.png" alt="">
<figcaption>照片來源：港大利瑪竇宿舍網站</figcaption>
</figure>

### 談Hall Education—高壓背後有理由？

作為一個上過港大Hall莊嘅人，我諗我都叫可以講下當初Hall Ed用意（都係一個流傳說法）。話說以前入HKU的人係會好囂張、因為都叫做係「天之驕子」，仙制的作用就是透過「嚴肅認真」方式，等D新鮮人入到嚟，知道自己唔係「天之驕子」，要識得融入舍堂生活咁話；但之後仙制有無變質就係後話。

**而這一兩年社會動盪、加上疫情等等，當我們面對著一個如此這般的大時代、舍堂這種次文化其實真係好微小的嘢。到底仲有無「承傳」價值？Hall Spirit係重要、但對個人、對社會以致世界，又有幾大意義？我都實在很懷疑這有沒有保留價值。**

另外，住Hall住到屋企又唔番、讀書又唔理者比比皆是，當時我就識人住Hall住到要Quit U咁滯。入得HKU，明明讀書能力一定有番咁上下，點可以搞到要Quit U？又點解會願意被洗腦式接受一套咁嘅文化？另外話說本人住的Hall近醫學院，會有較多醫科生住，但住 Hall 太多活動弄至成績低迷或經常勉強碌過者也有不少。回想起來，這始終是份與生命相關職業，住 Hall 不是問題，但要好好兼顧到學業才可吧。

回頭睇番，住Hall日子俾我的感覺是五隻字：瘋狂的青春。那種瘋狂不是少少瘋狂、而是你會奇怪自己點解會可以在這種次文化中生存的瘋狂，而且明明這班人理應是社會中「精英中的精英」。我不諱言這有點像邪教洗腦，而這種次文化更像是社會的縮影——像「多年的媳婦熬成婆」一般，你今日被人欺壓、他朝有天你成為欺壓人的人，而彼此從來不會問「點解會咁？」會唔會他朝零零後年青人，也會成為好似而家香港政府果班PK咁，去欺壓未來下一代？其實諗到呢個層面，自己都覺得有少少恐怖。

最後，我想分享當年一位堂友對舍堂的睇法：入港大住 Hall 好似打邊爐咁。你放咩野食入去，你最後夾番的未必是嗰D；但就好視乎你想帶 D 咩走（好似好言之有物咁？）。住 Hall 仍然是一屆人的集體回憶；不過究竟仲係咪要用呢種方式，定係問心佢只是讓初出矛蘆的小伙子嘗試擁有權力的滋味，呢點就由番住緊 Hall／住過 Hall ／未住過 Hall 的大家去諗了。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211202150137/https://hkcnews.com/aboutus/#subscribe)

---

![博客 | 殷琦](https://web.archive.org/web/20211202150137im_/https://hkcnews.com/uploads/avatars/2d741b5c-2478-4f90-be1d-c617771b50da.png?1594224226)

**博客 | 殷琦**

【殷琦．殷琦專欄】一舊蕃薯般的孤獨文青，也許是讀書太多，總活在迷霧之中。怨氣太多，希望太少，與你和我一樣，在小小的香港同受壓抑、同唱悲歌、每天僅為生活掙扎求存。為註冊藝術（表達藝術）治療師。興趣在表達藝術治療、哲學、心理學、生活、音樂、藝術、政治、宗教等。FB專頁：https://www.facebook.com/YanKiHongKong/
