---
title: "【專訪】看盡足球圈人生百態　何鑑江冀霍啟剛為體育界「做返啲嘢」　相信冇人做得衰過馬逢國"
date: "2020-08-29"
last_updated: "2020-08-30 13:45:02"
author: "記者曾港深"
category: "眾聞"
tags:
  - "馬逢國"
  - "MA Fung-kwok"
  - "香港足球"
  - "何鑑江"
url: "https://web.archive.org/web/20201020234456/https://www.hkcnews.com/article/33374/%E4%BD%95%E9%91%91%E6%B1%9F-%E9%A6%AC%E9%80%A2%E5%9C%8B-%E9%A6%99%E6%B8%AF%E8%B6%B3%E7%90%83-33412/%E3%80%90%E5%B0%88%E8%A8%AA%E3%80%91%E7%9C%8B%E7%9B%A1%E8%B6%B3%E7%90%83%E5%9C%88%E4%BA%BA%E7%94%9F%E7%99%BE%E6%85%8B-%E4%BD%95%E9%91%91%E6%B1%9F%E5%86%80%E9%9C%8D%E5%95%9F%E5%89%9B%E7%82%BA%E9%AB%94%E8%82%B2%E7%95%8C%E3%80%8C%E5%81%9A%E8%BF%94%E5%95%B2%E5%98%A2%E3%80%8D-%E7%9B%B8%E4%BF%A1%E5%86%87%E4%BA%BA%E5%81%9A%E5%BE%97%E8%A1%B0%E9%81%8E%E9%A6%AC%E9%80%A2%E5%9C%8B"
original_url: "https://www.hkcnews.com/article/33374/%E4%BD%95%E9%91%91%E6%B1%9F-%E9%A6%AC%E9%80%A2%E5%9C%8B-%E9%A6%99%E6%B8%AF%E8%B6%B3%E7%90%83-33412/%E3%80%90%E5%B0%88%E8%A8%AA%E3%80%91%E7%9C%8B%E7%9B%A1%E8%B6%B3%E7%90%83%E5%9C%88%E4%BA%BA%E7%94%9F%E7%99%BE%E6%85%8B-%E4%BD%95%E9%91%91%E6%B1%9F%E5%86%80%E9%9C%8D%E5%95%9F%E5%89%9B%E7%82%BA%E9%AB%94%E8%82%B2%E7%95%8C%E3%80%8C%E5%81%9A%E8%BF%94%E5%95%B2%E5%98%A2%E3%80%8D-%E7%9B%B8%E4%BF%A1%E5%86%87%E4%BA%BA%E5%81%9A%E5%BE%97%E8%A1%B0%E9%81%8E%E9%A6%AC%E9%80%A2%E5%9C%8B"
---

# 【專訪】看盡足球圈人生百態　何鑑江冀霍啟剛為體育界「做返啲嘢」　相信冇人做得衰過馬逢國

立法會選舉雖被政府延遲一年，但民主派希望爭取「35+」議席的想法仍然未變，功能組別議席作為必爭之地，飲食、進出口、建測規園等界別皆有民主派強攻名單，在體育演藝文化及出版的界別中，更有「逆權商人」周小龍挑戰該界別前立法會議員霍震霆的長子霍啟剛。在本港體育界打滾近60年、著名足球評述員何鑑江認為，這是「毫無懸念嘅選舉」，直指霍啟剛出勝率為九成九，因為體演文出多年來都由建制派鐵票佔大多數。他對霍公子亦有少許期望，認為若他出任新一屆體演文出界立法會議員，相信可為體育界「做返啲嘢」，又解釋「在我而言，我覺得冇人會做得衰過(現任議員)馬逢國！」

### [Jason和你體專訪結集](https://web.archive.org/web/20201020234456/https://bit.ly/2XVXJdU)

<figure>
<img src="https://web.archive.org/web/20201020234456im_/https://www.hkcnews.com/news_新聞/hk-discuss/2020/08/何鑑江-香港足球-20200828181845_4275_large.jpg" alt="">
<figcaption>講波超過50年的何鑑江，見證著香港足球由盛轉衰，看盡足球圈裡人生百態。   周滿鏗攝</figcaption>
</figure>

人稱「何老鑑」及「KK」的何鑑江，今年86歲，是香港資深足球評述員，出生時適逢西安事變，在第二次世界大戰爆發期間，隨家人由廣州逃難落到香港，親歷過香港淪陷的艱苦時期，後來舉家逃到澳門，展開他的學業。畢業後，他曾從事多個行業，在醫務處工作二十年，1968年在香港電台開展足球評述員的生涯，評述過的本地足球賽事過千場。他表達能力強，一把高亢的聲線加上鬼馬生動的評述方式，與已故的「阿叔」林尚義，在老一輩的香港球迷心目中留下深刻印象。

這位八旬足球評論員，評起港人港事一樣精靈獨到。作為資深被問到對參選人周小龍的看法，何鑑江隨即擰擰頭說：「輸硬，冇得打，必定係陪跑，你邊到夠啲鐵票玩呀，𡃁仔！佢都係返去賣衫吧啦。」他提到上一屆音樂創作人周博賢也曾嘗試挑戰這界別，最終以580票差落敗予馬逢國，又直言體演文出這界別早已被建制派壟斷，形容為「毫無懸念嘅選舉」。

何鑑江強調自己並不是支持霍啟剛，而是別無他選，所以只望霍公子能為體育界「做返啲實事，搞少啲政治」。他提到該界別的現任立法會議員馬逢國時，直斥他「垃圾」、「無貢獻」等，連珠爆發地炮轟：「我想問吓，有邊樣對體育有幫助嘅新政策，係由馬先生提出先？冇喎，佢一味淨係識搞政治。好簡單，足總而家搞成咁，佢好可能要負責。佢在任咁多年，根本睇唔出有咩貢獻，特別係足球，好似審計處查足總單嘢，佢有冇出嚟講過一句說話？又冇喎！但你係代表體育界，唔批評都算，亦冇幫足總講返一兩句好說話，咁你憑乜嘢話自己代表體育界？」

何鑑江表示，馬逢國過去多年在香港足球「零貢獻」，至於足總則「本身已經腐敗，但監督嗰個更腐敗」，才令香港足球停滯不前。

<figure>
<img src="https://web.archive.org/web/20201020234456im_/https://www.hkcnews.com/news_新聞/hk-discuss/2020/08/何鑑江-馬逢國-20200828183307_1460_large.png" alt="">
<figcaption>早於2016年4月，何鑑江已在Facebook撰文炮轟過馬逢國一次。當年四月底，前無綫主播馮堅成因該台不重視體育新聞而毅然離職。翌日，何鑑江便網上撰文回應，指電子傳媒輕視體育新聞的情況「不是起於今日」，並將矛頭指向馬逢國，質問馬究竟為香港體育「做過啲咩」，更叫他去「食屎」。</figcaption>
</figure>

早前審計署的 [第74號報告書](https://web.archive.org/web/20201020234456/https://www.aud.gov.hk/pdf_ca/c74ch01.pdf) 審計足總過去10年的混賬，甚至連民主派與建制派都難得地一致狠批足總管治「冇規冇矩」，他直指令人「大開眼界」，豪花數以億計公帑，香港足球卻未見進步。

何鑑江指審計署審查了足總的事務，主要是圍繞在2014-2019球季期間，當時的足總主席是梁孔德，而貝鈞奇只是副主席，但這次足總風波卻由貝鈞奇成為代罪羔羊，有欠公允。「審計處應該要搵返四年前嗰班人去問責，尤其係董事局班人，因為好多嘢都要經董事局決定，但今次足總瀨晒嘢，點解董事局一啲責任都好似冇？立法局任你足總派咩人出嚟解釋，完全係離晒大譜！香港就係咁X樣！」他認為足總非常腐敗，但政府的責任也不少。

何鑑江炮轟完足總再鬧爆政府：「你批咁多錢比足總，監督係咪應該要做好啲呀？竟然有董事局委員可以4年嘅出席率係0%，咁都得？肉唔肉酸啲呀？政府其實係要追究責任，我比咗咁多錢同時間你，你足總搞到咁X樣？但係政府唔洗通過立法會，就已經批咗錢比足總，批完錢第二日，石禮謙先上去開會，咁其實唔使睇你份報告啦，其他議員係咁鬧有咩用？錢已袋，咪當你發噏風囉，都冇後果嘅，你話係咪好X荒謬？」

> 何鑑江嘆了一口氣後說：「所以話，香港足球真係冇得搞，成日話我哋香港人發牢騷鬧政府、鬧足總，不如你比個理由我，點解唔鬧你先？淨係今日撥款，聽日先上立法會睇報告，已經睇到成個運作係幾咁有問題。」

<figure>
<img src="https://web.archive.org/web/20201020234456im_/https://www.hkcnews.com/news_新聞/hk-discuss/2020/08/香港足球-何鑑江-20200828181829_1c59_large.jpg" alt="">
<figcaption>白髮蒼蒼的何鑑江，對香港足球仍然熱愛，評論港人港事仍然有火。   周滿鏗攝</figcaption>
</figure>

訪談間，聽得出這位耄耋之年的老人家，不但對香港足球仍然熱愛，對香港這地方仍然有火。近日便有兩件「大事」在他身上發生，先是縱橫球圈多年的他首次出書，書名《一鑑江湖八十載》，記載這位一代體壇巨擘過往的點滴歲月，更記錄著他所見證的香港盛衰變遷；其二是他數月前在Facebook分享老友球星被防爆警圍捕，引起廣泛關注，他更留言：「唔怕國安法，只怕亂執法」。

事緣今年6月底，他相約80多歲前球星老友梁貴剛在旺角下午茶，但梁貴剛在旺角落車不久，成為防暴警察圍捕目標之一，後更被帶到紅磡警署扣留。白髮蒼蒼的何鑑光談起事件仍然勞氣，聲如洪鐘地說︰「有人犯法你拉佢係啱，我唔反對，但你拉咗人之後嘅處理手法係點啊？你有咩理由拉個八十幾歲嘅阿伯？仲要由下晝三點搞到凌晨一點，先搞到我咁X嬲！」最後梁貴剛獲釋，但前後已被折騰的近10小時，「如果你最後告得佢入，我冇嘢講，但最後你又無罪釋放，連擔保都唔洗，咁就證X明你冇料到啦！點解你呢樣嘢唔早啲係條街到解決呢？」

何鑑江指，梁貴剛自從當日被警察拘捕後，未曾見過面，因為梁的兒子擔心他會再遇類似情況，不想他獨自出街。「正常都擔心啦！八十幾歲，由下晝三點搞到凌晨一點，何苦呢？差人你都係人，你都有老豆老母嫁嘛，點解要做啲咁嘅嘢呢？你而家搞到咁X樣，任你鍾意點就點，真係大X晒咩？老實講，我真係唔怕國安法，因為我正正常常又唔會犯法嘅，但你而家亂咁嚟，係人都驚啦！」

<figure>
<img src="https://web.archive.org/web/20201020234456im_/https://www.hkcnews.com/news_新聞/hk-discuss/2020/08/梁貴剛-628靜默遊行-20200828224100_1256_large.jpg" alt="">
<figcaption>梁貴剛當日在旺角亞皆老街被警方帶上警車，及後送到紅磡警署拘留至晚上凌晨1時。   蘋果日報直播截圖</figcaption>
</figure>

何鑑江表示，因為很多警察都喜歡踢波，所以他認識很多警察朋友，但過去一年，已經有不少警察朋友因為他在Facebook的言論，例如去年8月他評論方仲賢買觀星筆被捕事件，已經與他反面，但他並不後悔，又說「我隨時兩腳一伸就走啦，使X理佢哋咩！」

他憶述上年8月，浸大學生會長方仲賢在深水埗鴨寮街購買觀星筆，被便衣警員截查搜身後，以「藏有攻擊性武器」之名將其拘捕達近48小時，事後未有被落案起訴。何鑑江當日就在Facebook上表示，一早知道警方沒有證據告得入方仲賢，又指如果他是方仲賢的話，他會反告香港警察無理拘捕。隨即有兩名退休警察在訊息留言，憤斥何鑑江：「你講波就叻，你竟然唔譴責啲暴徒，走去教啲人告執法者？你收檔啦！」何鑑江則回道︰「執法者唔X告得呀？執法者大X晒呀？」何說，及後再沒跟對方聯絡，自己理直氣壯︰「早知佢告唔入嫁啦，冚家剷！六個一齊放假休班時拉人，會唔會咁X蹺呀？其二，你話人哋嗰啲鐳射筆係藏有攻擊性武器，深水埗周街都有得買啦，比著係我就一定告返佢地轉頭！」

對於《港區國安法》是好是壞，他認為各有看法，不作評論，但他補充︰「朝令夕改，連人大都搞唔清楚香港點，何況係普通市民，我哋唯一就係守法囉。」


{{< video src="https://web.archive.org/web/20201020234456if_/https://www.youtube.com/embed/q5a1_1lAdtg" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20201020234456/https://www.hkcnews.com/aboutus/#subscribe)
