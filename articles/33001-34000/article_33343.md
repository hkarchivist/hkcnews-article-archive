---
title: "【由港鐵到黨鐵】夾縫中的港鐵員工：真係好多人好憎我哋，價值觀被否定好難受"
date: "2020-08-28"
author: "記者莊曉彤"
category: "眾聞"
tags:
  - "港鐵"
  - "港 鐵 公司"
  - "mtr"
  - "地鐵"
  - "香港地鐵"
  - "mtr hong kong"
  - "hong kong mtr"
  - "mtr hk"
  - "香港 地铁"
  - "hk mtr"
  - "Mass Transit Railway"
  - "反送中"
  - "824觀塘遊行"
url: "https://web.archive.org/web/20210804182442/https://www.hkcnews.com/article/33343/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-824%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-33343/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/33343/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-824%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-33343/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【由港鐵到黨鐵】夾縫中的港鐵員工：真係好多人好憎我哋，價值觀被否定好難受

**Roy（化名）在港鐵工作十多年，見證著港鐵去年在反送中運動裡被變成「黨鐵」。猶記得6.9、6.12、6.16，那些數以百萬計人遊行的日子，他說：「我哋後生啲嘅都覺得自己做緊一件好proud嘅事情，係幫緊香港人可以去表達自己嘅意見，呢個係初期嘅心態。」**

**8月24日，第一次被叫做黨鐵。那天的反修例遊行選址觀塘，下午1時集合，港鐵中午12時就突然暫停所有觀塘站入閘機，列車不停彩虹至調景嶺各站，九龍灣至藍田站全關。港鐵歷史性首次在遊行開始前關站，不滿的群眾在港鐵佈告板用黑漆噴上「黨鐵」。更差的是，官媒《人民日報》兩日前才批評過港鐵提供「暴徒專車」，霎時成了港鐵最後一口棺材釘。**

**Roy說，港鐵的決策過程才沒這麼快，要在整個應對策略上做改變，先要不同層級傾，再要開董事會，不可能兩日就轉到軚。要說8.24觀塘閂站的誘因，他數出8.11葵芳、8.11太古、8.21元朗，港鐵站被用作攻防陣地，為免繼續淪為戰場而有此關站決定。但他補充：「其實，都係嗰句，我哋係政府嘅一部分，無可能呢個政府被人咁憎恨或者反感嗰時，我哋係可以獨善其身嘅。」**

<figure>
<img src="https://web.archive.org/web/20210804182442im_/https://www.hkcnews.com/news_新聞/hk-discuss/2019/08/黨鐵-Mass%20Transit%20Railway-港鐵停駛-20190825021931_89ae_large.jpg" alt="">
<figcaption>去年8月24日，觀塘遊行前港鐵將觀塘線4站關閉，自此背上「黨鐵」罵名。資料圖片</figcaption>
</figure>

### 不同政見不論窮富 都是服務對象

30多歲的Roy，大學畢業後第一份工就是港鐵。「其實我自己係好鍾意鐵路嘅，入嚟鐵路公司都係希望成為一個鐵路方面嘅專才。做鐵路有好大嘅滿足感同成就感，就係serve個社會、serve 個public，所以我都係一個樂觀嘅人，就算以前，被人鬧我都覺得係成個service嘅一部分，我幫緊你先有機會被你鬧架嘛。」不同政見、不論窮富，都是他的服務對象。

反修例運動在去年盛夏揭開戰幔，Roy說，自己與相當一批的同事都覺得，「喺營運上嘅challenge係好大，因為（參與遊行）咁多人搭我哋嘅車，仲繁忙過朝頭早返工，我哋嘅capacity完全唔夠，要做好多人流管理，做得好辛苦，同埋亦都會被人鬧，就話點解你哋無車、班班車都滿。但係in general，我哋後生啲嘅都覺得自己做緊一件好proud嘅事情，係幫緊香港人可以去表達自己嘅意見，呢個係初期嘅心態。」Roy應該算是溫和民主派。

到流水抗爭打響，進入遍地開花模式，人們遊行示威完仍然安心搭港鐵離開，並會將替換衣服、散銀放在售票機上，Roy解釋，那些錢不能成為港鐵收入，只能按程序捐到公益金，但這是小事。他續說：「我哋嘅取態都比較tolerant（容忍）嘅，即係有啲嘢我哋盡量唔去挑起一啲情緒、衝突。舉個例子，以我哋本身嚟講，完全講principle，你見到人跳閘，你係要捉架嘛、要執行一啲嘢。我哋都話算喇，唔好搞，大家保護自己安全，個車站正正常常行到就OK。」

<figure>
<img src="https://web.archive.org/web/20210804182442im_/https://www.hkcnews.com/news_新聞/hk-discuss/2019/06/撤回惡法-616大遊行-林鄭下台-20190616195803_25ee_large.jpg" alt="">
<figcaption>去年盛夏，「200萬+1」香港人在6月16日走上街頭反修例。美聯社</figcaption>
</figure>

### 初期容忍  811是轉捩點

Roy認為，轉捩點發生在8.24之前的8月11日，警察在葵芳站射催淚彈、在太古站近距離開向市民射胡椒球槍。事發後，兩站都出現被數百人包圍的場面，要求港鐵交代事件、譴責警方。Roy說：「講真關我哋咩事，你個警察衝入嚟做一啲愚蠢嘅事情（在葵芳站內射催淚彈），咁個站長可以做啲乜嘢。⋯⋯但係有啲人咬住呢件事唔放過我哋，所以就出現咗圍攻葵芳、圍攻太古。」他並形容是警方累了港鐵，港鐵其後問了國外的鐵路營運者、花了很多資源才做好清潔工作。

再來就是8月21日，亦即721事件一個月，示威者將元朗西鐵站的回收箱、垃圾筒築成路障，據守站內。Roy形容：「開始有人想將港鐵站作為一個battle field。之前，大家主要都係喺港鐵站出面打，打完之後咪經港鐵站離開，甚至乎警察都係叫啲示威者搭港鐵離開架喎。」當晚，警方與運輸處要求港鐵「飛站」，但又希望人群離開，結果港鐵安排了一架空車到元朗站載人走，結果被官媒形容為「暴徒專車」。

<figure>
<img src="https://web.archive.org/web/20210804182442im_/https://www.hkcnews.com/news_新聞/hk-discuss/2019/08/821元朗站示威-20190822025345_1398_large.jpg" alt="">
<figcaption>去年8月21日，示威者將元朗西鐵站的回收箱、垃圾筒築成路障，地面淋了花生油。資料圖片</figcaption>
</figure>

「上呢架車嘅當然全部都係示威者，所以黨媒就話『暴徒專車』，哈哈，（黨媒問）你企喺邊邊架？但係好坦白，以我所知，黨媒嘅批評，對於我哋嚟講當然有啲pressure，但唔係最主要嘅pressure。因為我哋係一個大笨象，直情係一個恐龍，恐龍有咩特點——太大，如果有人咬你條尾一啖，你可能隔咗5分鐘你先至huh（回過頭來），原來被人咬。」Roy指出，港鐵要改變應對策略，不是兩日時間可以做到，而是由8月11日的事件開始，見到港鐵被推到了浪尖，管理層為免港鐵站淪為戰場而有提早閂站的決定。

### 政府一部分 難獨善其身

但Roy同意，8.24決定遊行前閂站，與8.22被黨媒批「暴徒專車」，時間實在太吻合。他又指，港鐵管理層幾十年來都未面對過這種情況，需要時間學習調整，而港鐵後期基本上是盡量如常運作，但可能會封了高危的出口，「真係開始有放火或者攻擊我哋，我哋先封站。呢個係一個進化嘅過程，要學。」

> **Roy續說：「其實，都係嗰句，我哋係政府嘅一部分，無可能呢個政府被人咁憎恨或者反感嗰時，我哋係可以獨善其身嘅。就算唔係葵芳、唔係太古、唔係元朗，someday總會有一個point係會令到我哋深度involve，逼我哋去take side，呢個係無可避免。」**

<figure>
<img src="https://web.archive.org/web/20210804182442im_/https://www.hkcnews.com/news_新聞/hk-discuss/2020/08/Mass%20Transit%20Railway-尖沙咀站-811尖沙咀-20200828151942_cfe9_large.jpg" alt="">
<figcaption>示威者早期仍安心搭港鐵到各區，而未有破壞站內設施，上圖攝於去年8.11尖沙咀站。周滿鏗攝（資料圖片）</figcaption>
</figure>

港鐵是政府的一部分，因為政府是港鐵大股東，甚至乎，港鐵的保安由警方負責。簡單講講歷史：香港地鐵1979年通車，成立「地鐵分區」；1985年才升格為「地鐵警區」；2003年擴充至九廣鐵路，改名「鐵路警區」；2007年兩鐵合併。

Roy透露，港鐵都問過法律意見，確認港鐵一方完全無權阻礙路面警員進入站內，「我係車站管理、我係站長，我而家覺得你咁樣衝入嚟唔安全，或者係影響我運作，得唔得？係唔得嘅。」他說，運動初期連警察都未必清楚自己可以做甚麼、不可以做甚麼，但現實上，鐵路的秩序由警方負責，港鐵僱用的保安只負責看守寫字樓門口、車廠門口。

他半開玩笑續說：「因為我都去過一啲international conference，以前其實好多其他國家嘅operator（鐵路營運者）好讚譽香港呢種模式，佢哋話：係喇，專業嘅嘢交番俾專業嘅人做，鐵路公司邊度識得做保安，香港呢個最好喇，警察去做鐵路保安。（幾多年前嘅講法？）唔係幾年，講緊2018、17年嘅international conference，啲鬼佬都係話好好啊。」

「警察徵用消防嘅消防車，示威嗰時都出現過。⋯⋯咁點解大家唔會質疑消防配合警察，因為大家知道消防同警察都係政府部門。但喺港鐵呢件事上面，好多人忘記咗其實我哋都係政府嘅一部分。」Roy說。他稱警方徵用港鐵在運動初期「用唔少」，但多數是為了保護車站，運兵圍攻示威者則絕無僅有。

> **「雖然你問我哋好多同事其實唔鍾意嘅，包括車長，佢哋都唔想揸呢啲運兵車，亦都出現過一啲車長專登唔肯揸呢啲運兵車，佢突然就話我唔舒服、我唔揸。同埋我哋都有好多手足喺港鐵，警察一上啲車，即刻就喺telegram見到，有埋相、有埋人數，所以後期警察都唔係好想用我哋嘅車，呢個都係其中一個原因。」Roy又坦言，警察如果真要徵用港鐵配合圍攻，港鐵也無權say no。**

<figure>
<img src="https://web.archive.org/web/20210804182442im_/https://www.hkcnews.com/news_新聞/hk-discuss/2020/08/Mass%20Transit%20Railway-警察-20200828021454_2c6f_large.jpg" alt="">
<figcaption>去年8月25日有「荃葵青遊行」，網上流傳一張港鐵運送警員的照片。</figcaption>
</figure>

當港鐵成為人們眼中的「黨鐵」，曾經為協助到市民遊行發聲而感到自豪的Roy，變成「黨鐵員工」。會覺得委屈嗎？

> **Roy想了幾秒：「⋯⋯好小事啫，你諗吓成個社會面對嘅嘢、大家承受嘅嘢，啲委屈仲少咩，我哋呢啲其實算乜嘢，被人鬧兩句算啲乜嘢，好小事嚟架啫。」**

他的觀察，示威者都分好多種，有些比較理性的知道矛盾指向前線員工無意思，但一些「上咗年紀」的人會覺得：「總之你喺嗰個moment你係港鐵，你就要承受番，或者係一個敵人，你就係壞人。有啲好狠毒嘅詛咒或者說法，嗰啲我聽完咪覺得，其實係咪架、使唔使啊。」

### 年尾情緒崩潰  係房入面喊

試過一次，Roy因為車站被掟汽油彈要封站，落閘期間被一個40、50歲的女子指住來罵：「你班人無人性、無良心嘅乜乜乜、幫呢個政府、你死啦～！然之後講吓講吓就朝住我哋掟磚。去到呢個位我就覺得有啲誇張，即係我哋係個職員，我閂咗個出口，可能你唔鍾意我閂，咁都唔使掟磚吧。」事件中雖然沒有受傷，但體會到安全收工已不是平常事。

直到去年11月，Roy習慣在年尾寫這一年的總結和展望來年。「寫吓寫吓就個情緒collapse咗，呢個我屋企人都未必知，因為唔想令到屋企人擔心，唔想屋企人見到你weak個part。同埋返到屋企都會同屋企人講無事嘅、OK嘅，你唔會講今日差啲被個汽油彈掟到，唔會講呢啲。所以，其實係好難消化，因為無人去講，亦都唔想同人哋講。」

> **「都好坦白，大家都承受緊好多嘢，每一個人，你都唔想呢個負擔轉移俾其他人，你唯有自己慢慢消化。所以我上年年尾係有個情緒collapse，自己喺房入面喊咗好耐，最大原因唔係辛苦，就係頭先所講，我哋以前做呢份工，就算辛苦都覺得自己係好有價值、好有意義嘅，但而家就，覺得好似被呢個社會超過一半嘅人遺棄同憎恨，係好難受嘅感覺。」**

Roy說，他會質疑自己在做甚麼、為甚麼被討厭，而即使明白被討厭的原因，也不代表可以坦然接受。

<figure>
<img src="https://web.archive.org/web/20210804182442im_/https://www.hkcnews.com/news_新聞/hk-discuss/2019/09/旺角站-831衝突港鐵-20190901044603_f686_large.jpg" alt="">
<figcaption>去年8月31日，旺角站車站控制室玻璃被打穿。港鐵提供照片</figcaption>
</figure>

Roy 與太太育有小朋友，年紀還小。太太與自己政見相近，最主要還是擔心他返工時安危，也怕被起底。Roy則這樣看：「我無對唔住人哋，我哋仲要擔心，何必呢。你話我做咗衰嘢就擔心啫。」

小朋友則不知在哪裡聽來，會講「暴徒」、「黑警」、「打人」之類的說話，Roy會教他社會有不同政治立場的人，希望他有智慧去處理問題，「你存在喺呢個社會，你就係社會一部分，要考慮成個社會嘅需求。我希望佢有個愛心，佢個愛心唔係剩係俾喜歡嘅人，唔喜歡嘅人你都要俾愛心，呢個先係文明嘅社會。我唔希望我嘅小朋友係帶著仇恨長大。」

「佢有一次話『爸爸你返工係咪有啲暴徒嚟』。我咪即刻同佢講，唔係咩暴徒，只不過而家社會有個問題未解決，好多人有唔同睇法，好多人唔開心，有唔同嘅方法（處理），但無話邊個係咩暴徒嘅，嗰啲人可能都係同你生存喺呢度。我都唔鍾意佢講黑警嘅，小朋友好多書入面都有好多唔同嘅職業，唔通你講到警察就話係黑警。」Roy續言：「如果所有警察都係黑警，咁所有黨鐵職員都係壞人，咁我自己都係壞人。我唔會咁樣同佢講，我會咁樣自己諗。」

<figure>
<img src="https://web.archive.org/web/20210804182442im_/https://www.hkcnews.com/news_新聞/hk-discuss/2020/08/旺角站-20200828023025_edf6_large.jpg" alt="">
<figcaption>去年10月4日政府訂立禁蒙面法，示威者即日在各區快閃。資料圖片</figcaption>
</figure>

### 如果太子站真係死人一定辭職

「黨鐵」令Roy承受許多，但他沒有想過要離開港鐵。「我覺得如果我哋公司做咗啲好傷天害理嘅事情，例如，如果太子站當晚真係有死人嘅，我肯定第一時間遲咗職，亦都會第一時間將呢啲真相講番出嚟。」反而，他覺得在自己的崗位可以保護到同事安全、維持鐵路安全，仍然有存在價值。

「有樣嘢我不斷提醒自己嘅，社會嘅問題、社會嘅矛盾，唔係一個人或者一段短時間就解決得到，有啲嘢係好長時間形成嘅，將來要化解、要改變，都係需要好長嘅時間。當你心中有呢個認識嘅時候，可能會relax少少。有啲嘢對得住自己嘅良心，順其自然，盡量去做。」Roy說。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210804182442/https://www.hkcnews.com/aboutus/#subscribe)
