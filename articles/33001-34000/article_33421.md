---
title: "【831一周年專訪】「太子韓寶生」與家人斷絕關係、流亡異地：「我乜都無⋯我得番信念」"
date: "2020-08-31"
author: "眾新聞記者"
category: "眾聞"
tags:
  - "831警察太子站打人"
  - "831被捕者"
  - "韓寶生"
url: "https://web.archive.org/web/20210712050649/https://www.hkcnews.com/article/33421/831%E8%A2%AB%E6%8D%95%E8%80%85-%E9%9F%93%E5%AF%B6%E7%94%9F-831%E8%AD%A6%E5%AF%9F%E5%A4%AA%E5%AD%90%E7%AB%99%E6%89%93%E4%BA%BA-33421/%E3%80%90831%E4%B8%80%E5%91%A8%E5%B9%B4%E5%B0%88%E8%A8%AA%E3%80%91%E3%80%8C%E5%A4%AA%E5%AD%90%E9%9F%93%E5%AF%B6%E7%94%9F%E3%80%8D%E8%88%87%E5%AE%B6%E4%BA%BA%E6%96%B7%E7%B5%95%E9%97%9C%E4%BF%82%E3%80%81%E6%B5%81%E4%BA%A1%E7%95%B0%E5%9C%B0%EF%BC%9A%E3%80%8C%E6%88%91%E4%B9%9C%E9%83%BD%E7%84%A1%E2%8B%AF%E6%88%91%E5%BE%97%E7%95%AA%E4%BF%A1%E5%BF%B5%E3%80%8D"
original_url: "https://www.hkcnews.com/article/33421/831%E8%A2%AB%E6%8D%95%E8%80%85-%E9%9F%93%E5%AF%B6%E7%94%9F-831%E8%AD%A6%E5%AF%9F%E5%A4%AA%E5%AD%90%E7%AB%99%E6%89%93%E4%BA%BA-33421/%E3%80%90831%E4%B8%80%E5%91%A8%E5%B9%B4%E5%B0%88%E8%A8%AA%E3%80%91%E3%80%8C%E5%A4%AA%E5%AD%90%E9%9F%93%E5%AF%B6%E7%94%9F%E3%80%8D%E8%88%87%E5%AE%B6%E4%BA%BA%E6%96%B7%E7%B5%95%E9%97%9C%E4%BF%82%E3%80%81%E6%B5%81%E4%BA%A1%E7%95%B0%E5%9C%B0%EF%BC%9A%E3%80%8C%E6%88%91%E4%B9%9C%E9%83%BD%E7%84%A1%E2%8B%AF%E6%88%91%E5%BE%97%E7%95%AA%E4%BF%A1%E5%BF%B5%E3%80%8D"
---

# 【831一周年專訪】「太子韓寶生」與家人斷絕關係、流亡異地：「我乜都無⋯我得番信念」

**「831嗰晚我就被人傳死咗。我過去一年點解無澄清，就係因為揹住9條控罪（後來改控8罪），我亦都好擔心我嘅澄清，警察就會prove咗呢個係我。因為個個都著black bloc，你話嗰個係我就係我？你（控方）要prove的。」一直以來化名太子韓寶生的他說。**

**他真名不叫韓寶生，他是王茂俊。王茂俊其實不只一次公開澄清，但每次都用化名「韓寶生」，因為那是大眾認知的他。然而，直到最近仍然有人認為他在831事件中逝世，在事件發生一周年的前夕，王茂俊接受了眾新聞訪問，澄清之餘亦透露了他的近況：他正流亡異地。**

**一個人飄零，每日的生活變成難題，「我乜都無，錢都無、人又無、工又無、呢度嘅生活都無，我得番信念。」他說，流亡的自己，就好像死人一般，在別人心裡死了，因為朋友會覺得他已經消失、家人也見不到自己。他覺得，剩下來可以做的，就是將香港故事說下去，「我係咁諗一樣嘢——諗一樣嘢我可以繼續喺呢度承傳落去，我唔想本來喺香港嘅我死。」**

**王茂俊今日凌晨發布一段影片，表示與家人斷絕關係。**

****


{{< video src="https://web.archive.org/web/20210712050649if_/https://www.facebook.com/plugins/video.php?href=https%3A%2F%2Fwww.facebook.com%2Fexileof852%2Fvideos%2F360036235011200%2F&show_text=false&width=734&height=411&appId" >}}


<figure>
<img src="https://web.archive.org/web/20210712050649im_/https://www.hkcnews.com/news_新聞/hk-discuss/2020/08/韓寶生-831被捕者-831警察太子站打人-20200830182204_18da_large.jpg" alt="">
<figcaption>王茂俊拍片澄清並宣布與家人斷絕關係。影片截圖</figcaption>
</figure>

一年前的今天（8月31日，星期六），臨近晚上11點，太子站月台所有屏幕轉成搶眼的紫紅色，「噹--噹--噹--緊急廣播，由於發生嚴重事故，本站將會關閉，乘客必須立即離開⋯⋯」錄音循環播放著。防暴警與速龍衝入月台，用警棍、胡椒噴劑攻擊車廂與月台上的人們，棍棒打落的聲音、人們的尖叫與嘶吼，還有不帶半點情感的車站錄音同一時間載入香港歷史。

一陣混亂之後，所有記者被趕走。結果，留在人們腦海的只有一幕幕血流披面、呼吸困難的畫面，因為之後的記者已不在現場，沒有畫面流出。在僅有的畫面裡面， [SocREC影到](https://web.archive.org/web/20210712050649/https://youtu.be/vIau2kwxzZA) 在扶手電梯附近，幾個黑衫男生被警察按在地上，其中一個後來被喚作「大眼義士」、「太子站韓寶生」。那夜之後，「太子站打死人」的輿論迅速發酵，「韓寶生」亦都被視為下落不明，疑似死亡。


{{< video src="https://web.archive.org/web/20210712050649if_/https://www.youtube.com/embed/vIau2kwxzZA" >}}


一年後，背負「韓寶生」之名活著的王茂俊，在電話另一頭向記者說起自己當晚的經歷。「成件事係當晚我哋喺銅鑼灣示威，前面係水炮車，後面有人開槍、即係維園嗰度，跟住無辦法就唯有行中間，中間就係搭車離開去九龍。」到了旺角，有人聚集，王茂俊不認識那裡的人，睇吓之後打算離開，去到旺角地鐵站就突然見到一群速龍衝入，「大家自然反應都係向最底層月台，咁啱落到月台就有架往調景嶺列車埋站，大家就上車。」

剛上車，他就遇上「一班支持中國嘅人，事先準備定武器。」雙方開始爭執。列車駛至太子站爭執仍未停止，車門無法關上，王茂俊被對方一個白衫黑西褲的男人用水樽掟中。港鐵決定「清客」，不久後就有速龍與防暴警殺到月台。王茂俊當時黑布蒙著半張臉，「然後我喺被制服嘅過程，有個記者行埋來問我叫咩名，我咪同佢講。」就是這一喊話，網傳他叫「韓寶生」。

<figure>
<img src="https://web.archive.org/web/20210712050649im_/https://www.hkcnews.com/news_新聞/hk-discuss/2020/08/韓寶生-831被捕者-20200825180655_b786_large.jpg" alt="">
<figcaption>一年前，坊間流傳失蹤並疑似死亡的「韓寶生」。SocREC影片截圖</figcaption>
</figure>

被捕過程中，他一度被速龍壓得透不過氣，後來有人想救他，他形容是「本能反應」就借機起身跑去扶手電梯那邊。但太子站早已被警力重重包圍，王茂俊與其餘60多人被捕。他說：

> **結果有無打死人，我唔知，因為我被人逼到埋牆，我亦係咁要求去醫院，但大家都受哂傷，一個救護員都無，呢個好肯定，跟住係邊個幫我哋做緊急包紥，係消防員。**


他並指，沒有見過來點算傷者的人。他自己背部、左邊心口、左手手腕被打，之後做了半年物理治療。

王茂俊記得，當晚凌晨12時許，警方宣布以涉嫌非法集結為由全部拉去葵涌警署，之後再轉移到新屋嶺扣留中心。他說，在葵涌警署，警方不讓受傷的被捕者去醫院，在新屋嶺則不獲見律師。他又指，警方在現場拾起被捕者附近的「gear」（如眼罩、頭盔），要求被捕者在警署拍照時戴上全副裝備。

保釋出來約一個月後，「有個自稱西九重案組定唔知反黑嘅黃sir，叫我返去警署落口供，一改就9條罪：3條非法集結、3條刑事毀壞、1條普通襲擊、1條拒捕、1條搶劫。」直到今年6月，王茂俊再收到警方通知再錄口供，改控8條控罪，包括2條暴動罪，他所面臨的最高刑罰一下子由監禁5年變10年。他覺得，由一開始被捕時已經遭到警方不公平對待，所以不相信有公平審訊，遂決定在上庭前離開香港。

<figure>
<img src="https://web.archive.org/web/20210712050649im_/https://www.hkcnews.com/news_新聞/hk-discuss/2020/08/831被捕者-韓寶生-20200825214214_269d_large.jpg" alt="">
<figcaption>王茂俊向記者展示8張口供紙（每項控罪一張）以及會面紀錄副本，以上是其中一張口供紙副本。受訪者提供</figcaption>
</figure>

故事講到這裡，王茂俊主動提起過去一年為甚麼沒有極力澄清。

> **831嗰晚我就被人傳死咗。我過去一年點解無澄清，就係因為揹住9條控罪（今年6月改控8罪），我亦都好擔心我嘅澄清，警察就會prove咗呢個係我。因為個個都著black bloc，你話嗰個係我就係我？你（控方）要prove的。但係如果我當時澄清，警察就唔使prove，我承認咗嗰個係我，件事喺司法程序上會對我好不利，所以當時無澄清。**


「但後來事件凋淡咗，半年左右，有去嘗試 [出席記者會（澄清）](https://web.archive.org/web/20210712050649/https://www.youtube.com/watch?v=Zy1yiBY2W0U&t=11s) 。因為到啱啱7月都仲係有人認為我死咗，我都明白好多人都好擔心，但變到我嚟到呢邊去搵其他人去幫手嘅時候，我同佢講我嘅situation，佢即使po咗上網，但係好多人認為係假嘅，令到幫我嘅人去擔心、要fact check、又要去捉鬼，我就想避免。」

記者問過其他831事件被捕者，有人指出在一個集會上遇見過王茂俊，雖然那時王茂俊戴著口罩，但說得出在警署裡面的共同回憶，言談間亦都相信對方就是被誤認作已死的「韓寶生」。

<figure>
<img src="https://web.archive.org/web/20210712050649im_/https://www.hkcnews.com/news_新聞/hk-discuss/2020/08/831被捕者-韓寶生-20200825181420_2182_large.png" alt="">
<figcaption>今年2月29日，王茂俊（左）曾經出席民間集會，但沒有披露詳情，只形容自己是化名「韓寶生」的831被捕者。民間集會影片截圖</figcaption>
</figure>

現在，王茂俊已經離開了香港，他坦白說，如果要坐10年監「人生無哂」，倒不如去另一個地方繼續自己的人生。但一個人在異地重新開始生活絕不輕鬆。

> **而家就好似發咗一場夢，而呢個夢係你唔會知幾時完。『光復香港』對我嚟講係：我好想返屋企。**


他在那邊不容易找到幫手。他說，試過尋求幫忙時被指太高調、網上講太多，對方怕幫他會搞著自己。他不禁哽咽說：「總之就好唔開心，我都知道唔應該分化⋯⋯所以我自己而家整咗個platform， [喺Patreon](https://web.archive.org/web/20210712050649/https://www.patreon.com/exileof852) ，po返我由6月9號嘅相，希望咁樣籌旗。」寶生現時只能用自己的積蓄頂住先，三餐則靠超市那些快要過期的特價品。

他說起生活的種種困難，例如開銀行戶口要有住址證明、每日可以使幾多錢、學習當地人的生活模式、怎樣才能返工，「喺呢一刻，我自己真係壓力爆煲，我無辦法處理咁多嘢，我都唔知點算，我只能夠係好似心情好差咁樣（過活），但係又知道自己要快啲脫離呢個狀況。」

> **我呢幾日特別掛住屋企，好掛住，好掛住香港，同埋一諗到往後嘅時間都係咁樣，好似⋯⋯消失咗嘅人，好似死咗咁樣，但唔係真係死咗，（而係）喺人嘅心裡面死咗，即係對於我嘅朋友，呢個人流亡咗；對於屋企人來講，見唔到，消失咗咁樣，但係自己好難過。**


他為自己定了目標，就是將香港的故事說下去，講上街的初衷、講林鄭政府與警暴的問題、講自己831的經歷，他前陣子已經接受過外媒訪問。他形容，這是為了不讓「香港的自己」死去，他要傳承那個自己的理念活下去。

<figure>
<img src="https://web.archive.org/web/20210712050649im_/https://www.hkcnews.com/news_新聞/hk-discuss/2020/08/韓寶生-831警察太子站打人-831被捕者-20200828191456_586f_large.jpg" alt="">
<figcaption>王茂俊（紅圈者）曾經跑到扶手電梯，但扶手電梯上方都是防暴警。SocREC影片截圖</figcaption>
</figure>

<figure>
<img src="https://web.archive.org/web/20210712050649im_/https://www.hkcnews.com/news_新聞/hk-discuss/2020/08/831被捕者-韓寶生-831警察太子站打人-20200828145335_27e0_large.jpg" alt="">
<figcaption>王茂俊在去年8.31當日被警員打傷，之後做了半年物理治療，上圖攝於去年9月3或4日。受訪者提供</figcaption>
</figure>

在外地生活已經一段時間，王茂俊說：「我開始冷靜、開始思考成件事，我覺得自己錯過咗好多嘢，好多遺憾，係我唔知可以點樣處理。」譬如係無花時間好好陪家人、女朋友、朋友以及家中的兩隻老貓 。而今天，他更要宣布與家人斷絕關係。

曾經，他也想過結婚；現在，他說無辦法許下任何承諾。

> **呢刻對於我嚟講，我係一個難民，我係一個乜嘢都無嘅人。我又唔想講大話（聲稱會有穩定的生活），我都唔知我接下嚟係點你明唔明。然後，我唔知可以點講。好⋯⋯難過，然後亦都知道佢好辛苦，我都唔知可以點。**


王茂俊頓一頓後只能說：「過好每一日。」

還有家中的兩隻老貓，今年都14歲了。王茂俊由牠們細細個養到大，但自己這次出遠門要等到光復香港後才有可能回家，所以陪不了兩貓走最後一段路。王茂俊說，現在冷靜下來，每晚都會想起香港的一些事，但他提醒自己：

> **唔應該剩係痛心自己失去咗咩，我要去諗：既然係咁，不如將自己推到極限，諗自己可以做啲咩，唔好諗自己無啲咩。**


其實訪問本來想問他831事件帶來的心理陰影，但王茂俊馬上說：

> **我成個人生無哂，成個人生無哂。我唔知而家係做緊一件啱嘅事定錯嘅事。**


他形容，不知道自己這樣安排人生到底對不對，但直到這一刻，他覺得上街示威只不過是講自己想講的話，沒有錯。

> **其實我都知道，2047後香港一定會變返中國，但而家係佢（政府推《逃犯條例》修訂）違反咗《中英聯合聲明》，我哋只不過係出嚟講番件事，嗰個係我屋企，我有責任去表態。**


王茂俊又覺得，次序上要有民主之前必先有獨裁，「如果你無獨裁你唔會知道自由嘅可貴。」

<figure>
<img src="https://web.archive.org/web/20210712050649im_/https://www.hkcnews.com/news_新聞/hk-discuss/2019/06/包圍立法會-反送中-20190612232730_73a2_large.jpg" alt="">
<figcaption>去年的6.12，群眾擋下了《逃犯條例》修訂，但亦是「追究警暴」的開始。周滿鏗攝</figcaption>
</figure>

> **我想講講自己背景，我爸就大陸落來，我媽就是印尼人，你問我乜嘢人呢？我係香港人，我唔係大陸人、唔係印尼人。**


王茂俊在香港土生土長，說起香港，他第一下想到的，是細細個走落樓下公園玩。

> **有啲人覺得，可能去第二個地方生活都係一樣，但我自己覺得其實香港有好多值得我哋留戀嘅地方，香港好靚，香港又方便，你要出城市有城市，你要去郊野有郊野，所有嘅朋友都喺香港，大家同聲同氣。對於我嚟講，香港係有好多感情。**


他說，流亡之前對光復香港的想像，其實是重拾被大陸壟斷的產業鏈，講的是經濟獨立、產業獨立，香港有自己的市場，電影不用次次都是合拍片、生產口罩可以有自己原材料。「跟住有啲農場咁樣，年輕人可以喺成件事裡面搵到自己嘅夢想，好似日本咁樣，大家好似工匠咁去生活，係呢咋嘢，但係我而家流亡咗⋯⋯」流亡之後，光復香港意味的是他可以回家。

幾多年後才可以「光復香港」？他想了想回答：

> **我都唔知。我問人，有啲人講5年，有啲人講10年，我自己就⋯⋯我都未⋯⋯。唔確定，時勢發展得咁快。我諗10年合理啲，我都唔知。我都覺得，好無希望。但係我已經得番信念，我乜都無，錢都無、人又無、工又無、呢度嘅生活都無，我得番信念。**


信念，是好好活著、將香港故事說下去，直到那一天。

<figure>
<img src="https://web.archive.org/web/20210712050649im_/https://www.hkcnews.com/news_新聞/hk-discuss/2020/08/大帽山-韓寶生-831被捕者-20200825180424_f125_large.jpg" alt="">
<figcaption>在離開香港之前，王茂俊與女朋友到大帽山看日落。受訪者提供</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712050649/https://www.hkcnews.com/aboutus/#subscribe)
