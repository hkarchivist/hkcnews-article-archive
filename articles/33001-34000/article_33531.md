---
title: "【728暴動罪】還柙青年獄中信：因疫情停議員探訪、停球類運動，感受如「食韓燒但唔畀火你」"
date: "2020-09-02"
last_updated: "2021-02-01 17:23:13"
author: "眾新聞記者"
category: "眾聞"
tags:
  - "暴動罪"
  - "獄中來信"
  - "728上環衝突"
url: "https://web.archive.org/web/20210920050029/https://www.hkcnews.com/article/33531/728%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37687/%EF%BF%BD%EF%BF%BD%EF%BF%BD728%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/33531/728%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-37687/%EF%BF%BD%EF%BF%BD%EF%BF%BD728%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【728暴動罪】還柙青年獄中信：因疫情停議員探訪、停球類運動，感受如「食韓燒但唔畀火你」

去年7月28日，有44人被指在上環干犯暴動罪，今年25歲的阿均（化名）是其中一位。今年5月尾，他於庭上表示擬認罪並要求取消保釋，至今已還柙逾3個月。眾新聞請他講講近況，也問及他對立法會議員去留的想法。他提起7月下旬開始，議員的公務探訪因疫情而暫緩，不解為何律師和警員探訪卻如常。還有一項新措施：禁球類運動，阿均形容：「掟你落個球場唔俾波你，個感受應該同掟你落去食韓燒放題但唔畀火你咁—你都可以食吓泡菜嘅…」

他又指，當發現有確診者接觸過所員後，所員會被送往懲教院所內的醫院隔離，並接受病毒檢測，其餘同期數的所員就在自己倉內隔離，「冇得探訪再加上幾乎全日要留喺幾十呎嘅牢房裡面，又熱又焗空氣唔流通仲要對住個冇蓋嘅廁所之餘，其實對精神上嘅健康亦唔好受......不幸中嘅小幸，兩日後就收到佢地陰性結果，可以如常坐監。」

相關文章： [25歲青年承認暴動罪：牆外比牆內，更沉重難過](https://web.archive.org/web/20210920050029/https://www.hkcnews.com/article/30295/%E8%AA%8D%E7%BD%AA-728%E4%B8%8A%E7%92%B0%E8%A1%9D%E7%AA%81-%E6%9A%B4%E5%8B%95%E7%BD%AA-30347/25%E6%AD%B2%E9%9D%92%E5%B9%B4%E6%89%BF%E8%AA%8D%E6%9A%B4%E5%8B%95%E7%BD%AA%EF%BC%9A%E7%89%86%E5%A4%96%E6%AF%94%E7%89%86%E5%85%A7%EF%BC%8C%E6%9B%B4%E6%B2%89%E9%87%8D%E9%9B%A3%E9%81%8E)

<figure>
<img src="https://web.archive.org/web/20210920050029im_/https://www.hkcnews.com/news_新聞/hk-discuss/2020/09/728上環衝突-暴動罪-獄中來信-20200903000755_4b2d_large.jpg" alt="">
<figcaption>阿均寫的獄中來信。</figcaption>
</figure>

隨住武漢肺炎疫情反覆，港人生活不得安寧，停糧停選不停工，皆因錢作怪。正當外面風雨飄搖之時，牆內世界亦有啲變化，我盡量形容下。

講講懲教嘅防疫措施，自從有大律師七月頭公務探訪過後於7月19、20號左右確診，我哋終於每日獲發一個CSI口罩，之前係每日一個eco乜乜大陸牌子，好易斷嗰隻。懲教固然有呼籲所員戴口罩，但最需要戴口罩嘅係職員同公務探訪人士，因為只有佢哋會接觸外界。現時仍然有兩成左右職員會除低口罩，多見於員佐級職員。當發現有確診者接觸過所員後，該所員已被送往懲教院所內的醫院隔離，並接受病毒檢測。而其餘同期數之所員則被鎖入自己倉內隔離，不得外出，亦即係冇得做運動同埋探訪，直至有檢測結果為止。

冇得探訪再加上幾乎全日要留喺幾十呎嘅牢房裡面，又熱又焗空氣唔流通仲要對住個冇蓋嘅廁所之餘，其實對精神上嘅健康亦唔好受，畢竟唔知要鎖到幾時，係無了期嘅等待。而不幸中嘅小幸，兩日後就收到佢哋陰性結果，可以如常坐監。

自七月下旬，議員嘅公務探訪以防疫為由被無限暫緩，弔詭嘅係律師及警察可以如常探訪，未知病毒係咪涉嫌職業歧視？抑或律師警察免疫力高啲？公務探訪本身已經有透明膠板阻隔住會面雙方，而且雙方均戴住口罩。如果咁樣都有衛生隱憂，似乎所有社會活動都應該要暫停。

除咗口罩、隔離、公務探訪之外，仲有一樣防疫措施就係禁止球類活動。我哋仍然可以喺球場做運動，可以跑步、做體能、吹水、甚至睇報紙都得，就係唔俾做球類運動。康文署關閉康樂場所，係因為聚集做運動嘅人嚟自五湖四海，有造成交叉感染嘅可能。反之我哋喺牆內，食瞓開工沖涼打波都係同一班人，唔明點解偏偏針對球類運動？掟你落個球場唔俾波你，個感受應該同掟你落去食韓燒放題但唔畀火你咁——你都可以食吓泡菜嘅…

中伏，喺監房講起韓燒，寫吓其他嘢分散吓注意力先。

近排人大開恩，俾返四位DQ議員留任，社會上為議員應否留任眾說紛紜。雖然我對立法會冇乜期望，但我都係會投票，但縱使我會投票，我都唔認為以既定人馬留任多一年有乜用。留任的話可以保留議員身份同資源，但對於政府議案、議員議案、政改方案，留任與否都冇決定性影響，倒不如轟轟烈烈杯葛選舉，向世界表達香港立法會嘅荒謬，唔好再俾假希望香港人啦。要記得，係港府同人大借疫情為由串謀延後選舉，利用他人嘅不幸謀取利益，係幾十條人命嘅人血饅頭。戴返個頭盔，政治呢家嘢我真係識條鐵，純粹想岔開下等自己遺忘個韓燒……

至於我嘅近況呢，不過不失，身心健康，幾乎日日都有人拜我山（即指探訪，我啊媽話唔鍾意拜山呢個術語，但我幾鍾意，夠傳神！）近排信件的確因為疫情關係延遲唔少，八月十二日先收到七月尾嘅信，不過明嘅。快啲嚟啦，雲中錦書！

後補一、   
 對於立會去留，唔應該花心力去爭論太多，反正去留都對抗爭冇乜幫助。但我說服唔到自己——若果原班人馬留任於制度內有用，點解舊年六一二要圍立法會？

後補二、   
 請各位筆友，尤其係入世未深嘅女筆友，唔好以為「衰黃絲」 **［1］** 坐監嘅就係抱有理念嘅正人君子，切勿輕信紙上情緣！估計有兩成被當做「黃絲」嘅都接唔到遊行口號，或者唔知「煲底」係乜，請唔好見神就拜，小心保護自己 （呃感情，實在睇唔過眼）！

阿均   
 二零二零年八月十三日

*註1：「你衰咩入嚟」那個「衰」的意思*


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210920050029/https://www.hkcnews.com/aboutus/#subscribe)
