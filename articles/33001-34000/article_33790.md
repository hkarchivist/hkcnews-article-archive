---
title: "吳靄儀：三權分立不是學術討論　林鄭否定法治制度　變成專制與人治"
date: "2020-09-11"
last_updated: "2020-09-12 04:23:21"
author: "記者莊曉彤"
category: "眾聞"
tags:
  - "特首"
  - "林鄭月娥"
  - "林鄭"
  - "Carrie Lam"
  - "吳靄儀"
  - "三權分立"
url: "https://web.archive.org/web/20210729101324/https://www.hkcnews.com/article/33790/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-33798/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/33790/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-33798/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 吳靄儀：三權分立不是學術討論　林鄭否定法治制度　變成專制與人治

**「我哋唔係講緊三權分立呢個學術概念， （而係）可以講係敵對思維——係專制同憲制嘅分別，亦可以講係人治同法治嘅分別。」吳靄儀鏗鏘地說。**

林鄭政府日前否定了三權分立說，引起軒然大波，但林鄭堅持並稱是正本清源，港澳辦與中聯辦亦發稿指三權分立在香港從未有過。吳靄儀覺得，不要糾纏在「三權」、「行政主導」等字眼上，因為爭議背後反映的是林鄭政府的「管治思維」。

「中央授權係（正確）啊，因為香港本身無一個主權，所以你（港區）所有權力係根據《中華人民共和國憲法》第31條成立出來。但重要嘅係，你授咗權就係授咗權，你立咗憲喎。」她進一步解釋「授權」，指中共在《中英聯合聲明》同意授權港區，而 [《基本法》](https://web.archive.org/web/20210729101324/https://www.basiclaw.gov.hk/tc/basiclawtext/images/basiclaw_full_text_tc.pdf) 是建基於聯合聲明的憲制性文件，在憲制思維裡面，港區權力機關就應該受法律約束、以法律為依歸。「你唔可以話雖然我授權，但我鍾意幾時收番幾多就幾多，咁授權有咩意思？」

然而林鄭的說法，則指中央授權香港，而特首在行政主導的政制裡有「獨特位置」，因此依次序作為行政機關之首的特首，重要過立法及司法機關，吳靄儀並不同意。「 **佢即係話，我係行政長官，權力來自中央，我係有特別地位，其他都係要來配合我。咁佢已經係一個專制嘅制度、人治嘅制度，唔係一個憲制制度、唔係一個法治嘅制度** 。」

<figure>
<img src="https://web.archive.org/web/20210729101324im_/https://www.hkcnews.com/news_新聞/hk-discuss/2020/09/大律師-吳靄儀-三權分立-20200911212722_1862_large.jpg" alt="">
<figcaption>72歲的大律師吳靄儀，1995至2012年間出任立法局／會法律界議員。莊曉彤攝</figcaption>
</figure>

與吳靄儀約在中環的Café，甫坐下，她從手袋裡掏出一本黃色封面硬皮書《中華人民共和國香港特別行政區基本法》，貼了幾張memo紙，內文用螢光筆間低了重點。但訪問一開始，她直截了當地說：「這（三權分立）不是個咬文嚼字的問題。」她指出，現在不是要討論用「三權分立」抑或「互相制衡」形容香港政制會比較貼切，「而係我哋講緊兩套思維。」

### 憲制VS專制；法治VS人治

「一套思維就係你行使權力嘅機關，無一個係能夠獨攬大權，呢個係第一點。第二點係，呢三大行使權力嘅機關，權力係受到法律約束。呢兩個就係憲制思維，即constitutionalism最基本嘅原則。」執業30餘年、堪稱法律界元老的她續說明，行政機關要通過法案，必須要有法律依據，那就是要經立法機關通過；立法機關無管治權，所制定的法律不能違反憲法；司法機關有權解釋法律，但不能制定法律。

憲制思維就是以法律為依歸，「三個權力嘅行使都係有限制，係法律嘅限制。你要依法，所以人民嘅人權、基本權利同基本自由，均受到保障。」

另一套思維，吳靄儀形容是與憲制「火星撞地球」，那就是專制。「由一個人或者一個機關話哂事，變咗其他人究竟有無權，係講是否靠近呢個權力中心。如果話，因為習近平欣賞我，咁我就有權力，呢啲咪人治。」

> 如果你話無三權分立呢回事，係行政主導，係直屬中央嘅，中央係管哂一切，咁咪變咗——我，林鄭月娥，係習大大心愛嘅優才生，所以佢吩咐我做嘅嘢我就一定做，所以你唔使問《基本法》俾定唔俾，邊條條文賦予我權力，即係人大常委會有決定就得架喇。呢啲咪將政權凌駕在法律之上。


吳靄儀補充，林鄭雖然沒有用「凌駕」一詞，只說行政「主導」，但意思就是行政最大，其他立法、司法是次要的。「 當然，你睇基本法，整部《基本法》都係中央嘅授權，但呢個授權一旦用憲法奠定落來，你就授咗個權，你唔可以話雖然我授權，但我鍾意幾時收番幾多就幾多，咁授權有咩意思？」

<figure>
<img src="https://web.archive.org/web/20210729101324im_/https://www.hkcnews.com/news_新聞/hk-discuss/2020/09/林鄭月娥-三權分立-20200902044211_1ca6_large.jpg" alt="">
<figcaption>特首林鄭月娥最新形容香港政制的說法：「以行政主導，以行政長官為核心，向中央人民政府負責。」港台截圖（資料圖片）</figcaption>
</figure>

### 「行政主導」無問題　但不等於「大哂」

吳靄儀憶起1985年前後關於香港未來政制的討論，主要談論「究竟係好似（英國）西敏寺咁、好似美國咁，定係點樣做，總之無人話好似大陸咁。」港督尤德1982至1986年在任，就香港前途收集港人民意，當時以詞鋒銳利見稱的時事評論員吳靄儀，也是他的諮詢對象之一。

「（討論到）行政同立法要互相制衡，司法要獨立。於是有人話，咁究竟係行政主導定立法主導呢？其實呢個都係一個簡化咗嘅講法。」吳靄儀認為重點是何謂行政主導，她續說：「我覺得呢個係唔值得拗嘅，而係你要講行政主導即係乜。」

她認為，如果行政主導是指法案、政策、財政預算案等由行政機關先提出，再經立法機關審議，這是無問題的。「最重要係，你帶頭係咪就係大哂？我哋權力互相制衡的話，就唔係喇。你提咗案出來，仍然要經過立法會，立法會有權否決你。」況且，政策起源不一定就在行政機關，「好多時見到由立法機關逼政府交個法案，或者逼政府在財政預算度留一筆錢（指明）來做甚麼，呢度有個互動，所以邊個主導，變成唔係好大嘅問題。」

**「總之你提出又好，我提出又好，始終都係一個互相制衡，亦都可以講係互相配合。點樣叫互相配合，就係如果你行政機關想通過一樣嘢，你需要立法機關支持你，所以你兩者之間要有溝通，要有give and take。唯獨同司法係無得互相配合，所以你話三權合作，就一定無得傾。」**

吳靄儀又指，如果林鄭對「行政主導」的理解是：因為行政提出法案、財政預算案，加上立法會通過的法律，最終要特首簽署才有效，所以特首作為行政機關的首長，地位高過立法及司法機關。吳靄儀決然不同意：「你簽署法案、你提議法案，點解等於你大哂呢？」

<figure>
<img src="https://web.archive.org/web/20210729101324im_/https://www.hkcnews.com/news_新聞/hk-discuss/2020/09/三權分立-吳靄儀-香港%20基本法-20200911212836_1cdd_large.jpg" alt="">
<figcaption>吳靄儀帶出來的《中華人民共和國香港特別行政區基本法》。莊曉彤攝</figcaption>
</figure>

### 《基本法》：行政機關須向立法機關負責

吳靄儀指出，《中英聯合聲明》附件一中國對香港的基本方針政策的具體說明第一章第3段表示：「 **香港特別行政區立法機關由選舉產生。行政機關必須遵守法律，對立法機關負責。** 」《基本法》第64條亦都寫明「 **香港特別行政區政府必須遵守法律，對香港特別行政區立法會負責** ：執行立法會通過並已生效的法律；定期向立法會作施政報告；答覆立法會議員的質詢；徵稅和公共開支須經立法會批准。」

她續解釋，基於上述條文，行政機關需要向立法機關負責、交代；行政機關提出的法案，亦要由立法機關通過才有認受性。「其實係好清楚，呢個係《中英聯合聲明》嘅時候，在《基本法》定落嚟，香港嘅制度係咁樣，你唔能夠今日忽然之間話俾我聽，無三權分立呢件事。」 **她續批評，林鄭政府一再DQ（取消議員資格），削弱了立法機關的認受性，「（不如）執咗個立法會啦，你估平啊？」**

吳靄儀並形容林鄭：「真係好似唸熟咗書嘅小學生，但係唔知本書講乜。佢照唸番俾你聽，然後話你唔熟書，你唸錯咗，所以我啱你錯。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210729101324/https://www.hkcnews.com/aboutus/#subscribe)
