---
title: "【專訪】「鏈球一哥」林瑋香港紀錄至今未被打破　28歲黃金年齡退役轉型做教練：任性都有個限期"
date: "2021-12-05"
author: "記者曾港深"
category: "眾聞"
tags:
  - "香港運動員"
  - "香港田徑總會"
  - "林瑋"
url: "https://web.archive.org/web/20220123222500/https://www.hkcnews.com/article/48577/0"
original_url: "https://www.hkcnews.com/article/48577/0"
---

# 【專訪】「鏈球一哥」林瑋香港紀錄至今未被打破　28歲黃金年齡退役轉型做教練：任性都有個限期

在香港鏈球教練人數寥寥可數，男子鏈球香港紀錄保持者、「鏈球一哥」林瑋，三年前大學畢業，希望鏈球教練與運動員身份雙軌並行，打算一邊從事教練工作，一邊繼續在鏈球上再創高峰。但當他向田徑總會表示希望報考教練班時，才獲告知現役香港隊選手（指有香港排名的）不能考取教練牌照，要待退役後或不再參加國際賽才可報讀。經過一番內心掙扎，林瑋選擇在28歲、擲項運動員黃金年齡退役，雖然無真正簽下《退役聲明書》，但也要向田總口頭承諾不再代表香港隊，才終可報讀教練班。

「任性都有個限期，之前出國集訓同比賽使成十幾廿萬，仲要全部都係自費。而家都成30歲人，又有家室，真係好需要有穩定嘅收入，大嘅唔食，細嘅都要食。」 結果，林瑋向現實低頭。

<figure>
<img src="https://web.archive.org/web/20220123222500im_/https://www.hkcnews.com/news_新聞/hk-discuss/2021/12/香港運動員-林瑋-20211202205448_de56_large.jpg" alt="">
<figcaption>林瑋是個身高超過6呎、體重逾300磅的大漢子，從2008年開始接受鏈球訓練，2015年成為香港鏈球紀錄保持者，至今未有人打破。周滿鏗攝</figcaption>
</figure>

今年31歲的林瑋，香港中文大學運動科學與健康教育學系畢業，曾於2015年中華台北田徑邀請賽男子鏈球勇奪金牌，比賽中投擲出65.14米成績，更打破香港紀錄，至今仍是男子鏈球香港紀錄保持者。

他與太太育有一子，現時擁有一份穩定的全職工作，每星期會到運動場教授田徑班，收入尚算理想。回想起三年前的決定，林瑋仍然深感惋惜：

> **其實當時我都同佢哋拗咗好耐，因為我好唔忿氣，問佢哋：『你哋覺得一個運動員，做返佢相關體育嘅行業，會得著大啲同埋恢復得好啲，定係走去返份地盤工，然後再去練習個成效會大啲呢？』，好老實講，我記得當時佢哋都無人畀到一個合理嘅解釋我，佢哋只係不斷用一啲制度上嘅嘢嚟撻我。**


選擇向現實低頭的他，至今仍然不解田總這個「潛規則」的用意，「其實做教練對運動員一定係最好，起碼我唔使分心去另一邊先，就算我做嘢，都係集中返喺運動場。」尤其時間管理上，田徑教練工時較彈性，能夠配合運動員日常進行系統性訓練，對於運動員的發展及進步，其實相當重要；相反，若運動員去從事一份朝九晚五的工作，除了要擔心精神壓力之外，訓練量亦會相應減少，成績自然亦受影響。

雖然曾有人對林瑋講過，如果他能夠自己繼續訓練，然後做出好成績，就有能力討價還價了，但他認為機會不大，因為以他所知，田總不喜歡運動員和教練身份重疉，而且田總「絕對跟從規矩、政策」，所以他最後還是決定放棄繼續當運動員的念頭。

林瑋一直對於需要運動員先退役，才能報考教練班的要求感到很莫名奇妙，質疑總會漠視了運動員處於什麼年齡，以及生活上所帶來的壓力，「廿歲出頭，梗係可以專心練習啦，因為基本上你都未讀完書，生計方面都仲可以唔使諗住；但去到25、26歲，真係要開始諗返工搵錢喇喎，唔通你咁大個人仲要攤大手板問屋企人攞錢咩！所以運動員以生計行先，真係無可厚非囉。」

<figure>
<img src="https://web.archive.org/web/20220123222500im_/https://www.hkcnews.com/news_新聞/hk-discuss/2021/12/香港運動員-林瑋-20211203220755_e43a_large.jpg" alt="">
<figcaption>林瑋（後排左二）認為，披上香港代表隊的隊服，會有一種光榮感和使命感。林瑋Facebook圖片</figcaption>
</figure>

### 運動員如磨心：「無成績係我哋錯，無錢又係我哋錯」

林瑋這趟鏈球旅途由2008年開始，這十多年間自是認識了不少運動員。他坦言，大部分田徑界運動員都不會很計較金錢，因為都將夢想放在第一位，但是當經濟影響到生活，便難免開始自我懷疑，「當錢呢樣嘢影響到生活，甚至生存，例如食飯錢同車馬費都無嘅時候，就會慢慢開始質疑自己做緊嘅嘢，係咪真係啱呢？係咪真係可以維持到生計呢？如果有家庭負擔就仲難搞，所以好多運動員都不得不向現實低頭。」

他憶述自己最初成為田徑運動員的時候，會選擇逆來順受，「最多平時慳啲使」，但當打算與太太組織家庭，便發現穩定的收入是如此重要。

>   
 **其實我覺得運動員就好似一個磨心咁，無成績係我哋錯，無錢又係我哋錯，仲要有人同我哋講『條路你自己揀』。當然，條路係我揀，我亦都無怨言，但而家個情況係，喺你追夢的過程中，所有嘢都畀人控制死晒，你無權利選擇，所有嘢都要逆來順受。咁當我哋覺得再無力氣同能力繼續喺呢個體制入面，咁咪唯有選擇離開囉。**


林瑋認為政府及田總對田徑運動員的支援已經不多，但總會卻連田徑運動員最容易賴以謀生的職業仍設定關卡，令他感覺上完全忽視了田徑運動員的需要。

他提到很多其他運動項目都有運動員兼任教練，而且沒有反對他們身兼兩職，「其實個制度真係好唔合理，唔知點解係田徑先會咁樣。以我所知，例如籃球，好多甲一嘅球員，佢哋同時都係籃球教練；欖球都一樣係，好多香港欖球員打緊premiership、打緊港隊，都有教練牌。」

他亦批評總會對運動員的掣肘太大，只是不讓全職運動員兼任教練的話，那尚算合理，因為他們全職，是受薪的，儘管大部分都只是7100元一個月，但香港好多運動員都無受薪，總會卻不讓他們藉擔任教練來謀生，那就令人難以理解。

林瑋於2019年自費到台灣交流習訓，他指當地的田徑運動員，從來都沒有「是否需要退役當教練」的煩惱，因為他們絕大部分都是身兼教練，好多都係大學畢業就即刻考個教練牌，然後一邊教班一邊練習，繼續衝成績。」

<figure>
<img src="https://web.archive.org/web/20220123222500im_/https://www.hkcnews.com/news_新聞/hk-discuss/2021/12/林瑋-香港運動員-20211203221117_1bf6_large.jpg" alt="">
<figcaption>2015年中華台北田徑邀請賽，林瑋於男子鏈球中勇奪金牌，比賽中投擲出65.14米成績，更打破香港紀錄。林瑋Facebook圖片</figcaption>
</figure>

雖然林瑋是男子香港鏈球紀錄保持者，但仍與亞洲以至世界水平有差距。在香港現時的體育制度下，若林瑋要再次成為鏈球全職運動員，便要擲出71.23米（2022年體院標準）才能達標。不過，林瑋所保持的香港紀錄為65.14米，即意味着他需要擲出比自己PB（Personal Best）再遠多6.09米，才能進入體院，成為受薪運動員，亦因如此，即使林瑋是「香港鏈球一哥」，卻仍無法成為全職運動員，當然亦沒有完全來自運動員身分的收入。

林瑋認為體院門檻過高，更指其他田徑項目的精英運動員標準甚至令年輕運動員卻步，田徑界因此難以招募新血，「制度存在好大問題，你將個門檻set到咁高，究竟係咪想打造一班，只要你一畀錢佢就即刻出去攞獎牌嘅人？還是想培育一班有潛質攞獎牌嘅人，培訓佢哋去攞獎牌呢？呢個問題就等於有雞先定有蛋先。」

<figure>
<img src="https://web.archive.org/web/20220123222500im_/https://www.hkcnews.com/news_新聞/hk-discuss/2021/12/香港運動員-林瑋-20211203220924_27bf_large.jpg" alt="">
<figcaption>林瑋成年後當上鏈球運動員的生涯中，只有一年能成為全職運動員。林瑋Facebook圖片</figcaption>
</figure>

### 馳騁田徑場逾十載　只一年成為全職

林瑋記得自己曾經在追趕體院的標準中掙扎了五、六年，但最後只有一年能成為全職運動員，成功進入體院。由於體院精英運動員的標準是每年提升，到四年後又重置一次，「通常第3、4年嘅標準已經講緊係可以入（亞洲及全運會賽事等）決賽嘅成績了。以我哋嘅田項計，大部分主力比賽入決賽嘅門檻已經好高，仲要攞決賽嗰班運動員嘅成績嚟做標準，會唔會太誇張呢？」

林瑋又慨嘆香港根本沒有足夠資源去培訓一班好的田徑運動員，特別是擲項。他指，擲項尤其需要非常空曠的場地，以免訓練投擲時傷及他人，可是香港沒有足夠場地，因而導致運動員訓練時數不足，水平肯定難以提升。

近幾年，他留意到擲項開始出現斷層的情況，「好似我同（香港標槍運動員）許懷熙，叫做有啲成績（許曾出戰亞運，被喻為香港「標槍王」），但我哋呢批一走嘅話，就即刻斷晒層，係斷得好犀利。」他分析得如此肯定，皆因現實如此，「一來願意玩擲項嘅人越來越少；二來好多大學生運動員一畢業，就未必會再玩落去，因為好多都憑田徑作為升學的踏腳石，所以當佢哋到就業時，就未必繼續玩；三來玩田徑又賺唔到錢，仲要佢哋放工去練習！唔係個個人都頂得順。」

<figure>
<img src="https://web.archive.org/web/20220123222500im_/https://www.hkcnews.com/news_新聞/hk-discuss/2021/12/林瑋-香港運動員-20211202205505_1226_large.jpg" alt="">
<figcaption>成功培育出年輕擲項運動員，是林瑋現時最大的心願。周滿鏗攝</figcaption>
</figure>

### 項目太冷門對手少　轉戰推鉛球望突破

雖然林瑋已經向田總口頭承諾過會選擇退役，不再代表港隊出賽，意味着他再無機會穿上港隊戰衣出征，但他仍不斷找機會在田徑場上馳騁，現在除了繼續培育年輕的擲項運動員之外，他間中也會參加一些本土賽，保持自己在田徑場上的熱情之餘，也希望能有機會繼續突破自己。他甚至豪言想嘗試打破男子推鉛球的香港紀錄。為何不是他的本項鏈球？皆因鏈球在香港實在太冷門，未必場場有對手，惟有轉玩鉛球。

不過，他又補充，現時心態上比較隨緣，「都想突破自己，但就唔會好似以前咁有目標，破到紀錄就破，破唔到都無咩所謂。」

以為他已放下無奈退役的不甘心，但他又向記者透露，自己仍然死心不息，近年他有再就代表港隊一事與田總中人對話，「因為我長期都係香港第一，我就去問佢哋：『你可唔可以畀我代表香港？』因為我仲想要件香港隊衫，都係有種光榮同埋使命感。」

對方如何回應？「都係不斷重複話，我已經係退役運動員，無資格再代表香港隊，最後都係不了了之。」自此之後，林瑋終打消再次披上港隊戰衣的念頭。

<figure>
<img src="https://web.archive.org/web/20220123222500im_/https://www.hkcnews.com/news_新聞/hk-discuss/2021/12/香港運動員-林瑋-20211203220741_2a02_large.jpg" alt="">
<figcaption>人生有苦有甜，回望過去，林瑋沒後悔加入田徑的大家庭。林瑋Facebook圖片</figcaption>
</figure>

說到運動員的辛酸與追夢的代價，這位在田徑場上十多年的香港「鏈球一哥」先是抿嘴而笑，接着說不後悔選擇當運動員，「如果唔係玩咗田徑，我可能已經跟咗黑社會㗎喇，因為我由細到大都喺天水圍長大，細個羣埋嗰班都係班好鬼曳，成日周圍搞搞震嗰啲人，所以田徑真係改變咗我好多。」他又笑說，如果自己無接觸田徑，可能現時會是個所有事情都用暴力解決的人，「講唔啱就打㗎喇，以前我就係咁，哈哈！」

> **田徑真係為我帶來好多嘢。我以前無乜目標，個人亦都無乜長處，如果唔係田徑，我都未必咁快搵到自己個價值喺邊，所以雖然玩田徑係好辛苦、又無錢，我都無後悔過自己曾經做田徑運動員，始終人生就係要有苦有甜。**


<figure>
<img src="https://web.archive.org/web/20220123222500im_/https://www.hkcnews.com/news_新聞/hk-discuss/2021/12/香港運動員-林瑋-20211203224834_f93a_large.jpg" alt="">
<figcaption>田徑及鏈球改變了林瑋的一生。香港田徑總會圖片</figcaption>
</figure>
