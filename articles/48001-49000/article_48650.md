---
title: "新天新地　心繫香港"
date: "2021-12-05"
author: "高廣垣"
category: "眾說"
tags:
  - "香江"
  - "HK"
  - "香港"
  - "Hong Kong"
  - "香港人"
  - "移民英國"
url: "https://web.archive.org/web/20220123222706/https://www.hkcnews.com/article/48650/0"
original_url: "https://www.hkcnews.com/article/48650/0"
---

# 新天新地　心繫香港

已經有一年幾無喺衆新聞自己專欄寫文章，琴日（3日）喺倫敦睇咗關於梅艷芳生平嘅戲，先知道佢四十歲咁後生就過身。佢係一個天才橫溢，自小經歷風浪而又對社會做咗好多貢獻嘅藝人，心裡面好佩服。加上聽講佢仲係積極參與拯救八九六四民運人士嘅黃雀行動，再睇番而家香港好多佢嘅同行，更加覺得佢就係一粒巨星 **[1]** 。   
   
 同我一齊睇梅艷芳嘅都係啱啱嚟到英國一年半載嘅香港人，有啲大家以前唔識，亦有多年熟朋友。想唔到呢套戲一票難求，嚟咗嘅香港人都想重溫昔日熣燦耀眼嘅香港歲月。講起嚟都奇怪，嚟咗倫敦差唔多一年，我認識咗好多朋友，其中大部份香港人，有啲嚟咗幾十年但絕大部份係嚟咗一年半載。認識嘅香港人中，有幾個特點。其中之一係全部人傾計都唔會淨係寒喧幾句就算，而係大家都好願意講晒自己同家人所有情況，住屋、學校、做嘢、生活鎖事、未來計劃，乜都講，有碗話碗有碟話碟。相對於以前喺香港，識親新朋友，即使喺教會嘅弟兄姊妹，總係大家好有隔閡，一般只係講吓d普通嘢，好少講自己屋企情況同家人，更加唔會講自己計劃想做乜。

<figure>
<img src="https://web.archive.org/web/20220123222706im_/https://www.hkcnews.com/news_新聞/hk-discuss/2021/10/移民英國-20211012023101_1451_large.jpg" alt="">
<figcaption>資料照片</figcaption>
</figure>

嚟到英國，好似大家都放開懷抱，好有共同話題，好放心去分享，甚至互相介紹朋友同埋生活上嘅貼士。另外一個特點就係所有人都好歡容，甚至好開心，時常家聚，探朋友，個個禮拜飲茶食飯，喺屋企煑飯食招呼朋友，互相介紹新朋友。大家都好願意分享自己買樓樓價，租屋租金，又或者買樓收租搞生意，搵乜嘢工，幾時同邊間公司見工，見工見成點，大家乜都講。可以話完全打破咗階層同行業身份，大家都好有認同感同信任，好容易成為咗好多計傾，好鐘意來往嘅朋友。   
   
 其實我識嘅成班香港人，好多都已經唔後生，大多數起碼四五十歲，想唔到咁多到咗嚟個年紀都移民嚟英國。呢班中年人有啲仔女過埋嚟，有啲阿媽隻身跟個女嚟，仲有啲係無結婚自己一個人過嚟。有啲搵緊工、有啲諗住學新嘢轉行、有啲投資物業、有啲想搞生意、有啲受咗訓練之後做義工仲係幫助本地人解決日常生活問題、有啲重操故業、有啲就係過退休生活。好有趣係個個都放低身段，好願意重新嚟過。咁嘅年紀都可以的起心肝，重頭適應，真係有啲令人驚喜，最重要個個都幾開心。   
   
 感恩嘅係喺教會又認識好多年輕人，二三十歲甚至讀緊書，全部好積極，好願意交流，好熱誠。感覺上佢哋年輕人好多諗法亦比較容易搵到工。喺呢度教會，每個禮拜都有幾個第一次嚟教會嘅新人，崇拜之後㗎啡茶聚每次都認識好幾個弟兄姊妹。可以講，參加咗教會一兩個月所認識嘅弟兄姊妹，比起我以前喺香港一間傳統大教會幾年認識嘅人嘅總和仲要多，而且嚟到大家仲好熟落。   
   
 我由出世到嚟英國之前，住咗香港幾十年，都無真係打算移民。嚟咗之後更加覺得以前話離鄕別井，淪落天涯，呢啲舊概念真係已經同時代脫晒節，out晒！其實，喺疫症之前相信好多香港人為咗工作同生意已經成日周圍飛，喺外國生活同移民都已經好平常。加上好多人平時都負擔得起機票錢，又有互聯網資訊同埋打免費電話，仲可以視像，反而真係天涯若比鄰。可以講我認識嚟咗呢度嘅香港人一樣好關心香港嘅嘢，有啲喺度嘅香港朋友，香港事無大小都第一時間分享評論暢所欲言，仲同親朋戚友保持緊密聯繫。

<figure>
<img src="https://web.archive.org/web/20220123222706im_/https://www.hkcnews.com/news_新聞/hk-discuss/2021/07/UKHK-移民英國-20210716231958_8439_large.jpg" alt="">
<figcaption>資料照片</figcaption>
</figure>

講到有無歧視，相信絕大部分嚟咗英國嘅香港人都唔會覺得有乜問題。一來英國政府對BNO香港人同本地人差唔多一樣待遇，根本就無差別。以倫敦為例，嚟咗個幾月，已經可以投票選倫敦市長，六十歳以上就可以免費坐倫敦地鐵同巴士。至於睇醫生，小朋友讀中小學亦同本地人一樣，當然又係梗係開心咗喇！喺倫敦有個更加有趣現像就係本地英國人白人只係小數，其他種族嘅英國人同世界各地嘅人係大多數。當然，倫敦真係一個Global Hub全球樞紐。而英國又因為以前喺好多國家曾經殖民，所以對好多國家唔同種族嘅文化都好有瞭解。所以喺英國，政府同英國人都好強調佢哋係多元文化。我喺英國認識一位早期印度裔由烏干達移民嚟英國嘅朋友，佢同我講話英國本地人唔會要求唔同種族嘅移民變成典型英國人。而係所有種族嘅英國人都可以保持番自己種族嘅文化、語言同生活方式，相互尊重。   
   
 寫緊呢篇文嘅時候，收到一條新聞，話要係未來幾年大力提高普通話喺香港嘅普及應用率，換言之第日香港所有正式場合都唔准講廣東話，全部以普通話代替。呢則新聞加埋近兩年香港發生嘅改變，令我想起聖經裡面《出埃及記》嘅故事。裡面提到埃及王因為生怕住喺埃及嘅以色列人生養眾多，將來有一日威脅佢哋嘅統治，於是苦待以色列人，強迫以色列人做苦工，又要殺晒以色列人所有初生男嬰。以色列人因為做苦工歎息哀求。神聽到以色列人的哀聲，召喚摩西領以色列人出埃及。但埃及王卻心裡剛硬，唔肯俾以色列人離開。每次遇到神降災難都答應咗，但之後又反悔，一直等到埃及經歷十災之後先肯比摩西帶以色列人離開埃及。   
   
 願神賜俾追求自由、民主、法治同埋普世價值嘅香港人全副軍裝，可以同嗰啲執政嘅、掌權嘅、管轄幽暗世界嘅，以及天空屬靈氣嘅惡魔爭戰到底！ **[2]**   
   
 **註釋：**

[1] 楊光宇先生喺2001年9月25日發現小行星，編號55384命名為Muiyimfong   
 [2] 以弗所書6章11至20節

**編輯推薦：**

**《眾聲集》由「離」開始，香港人移民系列——英國篇**


{{< video src="https://web.archive.org/web/20220123222706if_/https://www.youtube.com/embed/iYAEL5fR__E" >}}


---

![博客 | 高廣垣](https://web.archive.org/web/20220123222706im_/https://www.hkcnews.com/uploads/avatars/6e03bc35-3c06-496c-9e4a-c4809272fa42.png?479422147)

**博客 | 高廣垣**

【高廣垣・香港人的世界】高廣垣，國際房地產發展、房地產金融專家，有28年經驗，皇家註冊測量師學會資深會員。於2019年10月開始，連同沈旭暉等聯合創始人，發起在海外建立國際特設城市（International Charter City），並擔任發言人。自2017年至今為行德（Walk DVRC）董事兼督導委員會成員，推動德輔道中行人專用區。就讀於中文大學階段參與推動中大醫學院事件，出任專上學生聯會外務秘書、學聯國是學會主席、省港大專生生活交流營營長、學聯周年大會議案審議小組主席。於1990年在香港出版業協會理事會內，推動出版業界爭取立法會新增9個功能界別議席。1998-2003年為香港政策研究所董事，主持房地產小組工作並代表研究所三次在日本福岡舉行的亞洲智庫峰會發言。2002年創立全國工商聯房地產商會香港及國際分會，並擔任創會主席和2012-2018年主席。
