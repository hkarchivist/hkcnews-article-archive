---
title: "習慣與死神相遇的日子"
date: "2021-12-07"
author: "讀者來論"
category: "眾說"
tags:
  - "移民英國"
  - "外賣員"
  - "單車"
url: "https://web.archive.org/web/20220518030845/https://hkcnews.com/article/48660/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-48660/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/48660/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-48660/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 習慣與死神相遇的日子

【撰文：多明力】

送外賣工作數下手指都超過半年時間，一直以來都很少在網絡上提及到。因為想親自嘗試咗係香港唔會挑戰嘅嘢，了解清楚先去分享吓俾人知，才算得上資料正確，以免誤人子弟。再加上本人屬「報喜不報憂」類型，自己總喺覺得自己應付得來，頂得順嘅就唔算叫係捱得辛苦。亦都怕有啲嘢講咗出嚟，無意地令到家人額外多份擔憂。加上見到啲報憂不報喜嘅，唔想自己好似要去博得同情咁。但而家我要去面對同去學習一下，只比人見到所謂喜嘅一面，原來有啲人真係單純到，看到你只有網絡表面嘅生活。

<figure>
<img src="https://web.archive.org/web/20220518030845im_/https://hkcnews.com/news_新聞/hk-discuss/2021/12/移民英國-外賣員-單車-20211207034430_372e_large.png" alt="">
<figcaption>外賣員孭住幾十斤重外賣箱騎單車。照片由筆者提供</figcaption>
</figure>

回顧番試問又有幾多香港人試過騎住架單車，孭住幾十斤重外賣箱，每個月喺繁忙LDN市區踩過千公里嘅路呢？同以前係香港輕裝上陣，踩住架輕飄飄嘅公路車相比，係完全兩碼子兩回事囉！起碼呢大半年嚟知道，我未曾係市中心遇到過半個香港人做同行。夏天還好，著件短袖輕輕鬆鬆，踩完返到屋企仲係天光。而家開始入冬就知大檸樂，先唔講周不時大風大雨，玩淋濕身誘惑。入冬日短夜長關係，未收工已經天全黑，加上氣溫下降。喺得London 踩車，你要預咗要有左穿右插技術。如果你唔喺車與車半個身位穿穿插插，基本上你唔會夠時間完成到工作達標，同埋你有排都唔塞到返屋企啦。

<figure>
<img src="https://web.archive.org/web/20220518030845im_/https://hkcnews.com/news_新聞/hk-discuss/2021/12/外賣員-單車-移民英國-20211207032236_16b1_large.jpg" alt="">
<figcaption>照片由筆者提供</figcaption>
</figure>

<figure>
<img src="https://web.archive.org/web/20220518030845im_/https://hkcnews.com/news_新聞/hk-discuss/2021/12/單車-外賣員-移民英國-20211207032218_7143_large.jpg" alt="">
<figcaption>照片由筆者提供</figcaption>
</figure>

問題就嚟喇，香港咁踩一定比人屌L到上天花板。但喺英國本地人，基本上呢個技能係先天性DNA，佢哋由幾歲開始已經由父母，係馬路上跟住前後去實戰。始終我係外來人，好彩有喺開香港同班車友捐窿捐罅嘅經驗，有個底喺度再經實戰一輪，都總算熟習到個模式上到軌道。我深信人哋做得嚟我又無理做唔掂嘅！

喺上幾個post都講過喺馬路上嘅風險，談論過如何避免一般危機。唔講大家可能唔知，每日喺眼前遇到的，大大小小意外都係十常八九。以前喺office或者喺屋企覺得係捱捱捱嘅，又點會感受到隨時面對生死日常呢？例如喺我前面踩住架電滑板車自炒瞓低，或見住架電單車比架車撞低無起身，單車都唔需要再多講。幸運地自己得到上天眷顧，大半年都無穿無爛咁平安回家，吃個老婆親手準備嘅溫暖住家飯，我已感到相當感恩幸福。試過最金頂盡都係傾盆大雨洗禮，入夜氣溫急降。但又要出力踩到個人身水身汗，面上都唔知係雨水還是汗水，同埋只有鼻水，但一定唔係男兒嘅淚水。眼鏡已濕到眼前只見到燈光嘅陰影，左穿右插經過五關斬六將之後，最終順利返到屋企先叫安全，不過就係咁第二日終於打敗仗病倒。開頭個月亦都試過踩半個鐘先返到屋企，返到樓下要食番大大份Gelato waffle嚟定吓驚！

<figure>
<img src="https://web.archive.org/web/20220518030845im_/https://hkcnews.com/news_新聞/hk-discuss/2021/12/移民英國-單車-外賣員-20211207032924_11bb_large.png" alt="">
<figcaption>照片由筆者提供</figcaption>
</figure>

聽落你可以話有冇咁誇張，但我想講無論我描述得幾仔細，但文字上你都唔會感受到當下嗰份溫度同濕度，所以未親身試過真係唔會完全感受得到呢。話雖如此，到頭來自己覺得能力上又應付得來，又有自由時間空間，比我自己決定搵幾多個鐘錢。雖然要用勞力去換取合理工資，咁咪當操吓車又有錢賺囉。搵得來洗得去，心安理得又做得開心，何樂而不為？

嚟緊十二月真正入冬，氣溫低至零度頂多十度樓下，未計會落雪嘅日子來臨。所以我玩呢樣工作亦都可能會停咗先，又去搵過其他搵錢工作去維生。哎⋯我都係收番個「玩」字，以免招人誤會我對工作態度唔認真，只係玩玩吓嘅心態。我對自己工作係百分之百認真同投入，盡咗力未成功亦都唔想失敗嘅人。如果大家亦都想了解，或嘗識下呢類型嘅工作，不妨私下問吓我傾吓，我好樂意分享同介紹比大家。

聯絡作者： [港人鏡頭在英國 hker in the uk](https://web.archive.org/web/20220518030845/https://www.facebook.com/hkerintheuk)

---

![博客 | 讀者來論](https://web.archive.org/web/20220518030845im_/https://hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
