---
title: "你不理財，財不理你，之後侷玩魷魚遊戲！"
date: "2021-11-22"
author: "專業和你傾"
category: "眾說"
tags:
  - "理財"
  - "魷魚遊戲"
  - "保險界"
url: "https://web.archive.org/web/20220123220023/https://www.hkcnews.com/article/48100/0"
original_url: "https://www.hkcnews.com/article/48100/0"
---

# 你不理財，財不理你，之後侷玩魷魚遊戲！

<figure>
<img src="https://web.archive.org/web/20220123220023im_/https://www.hkcnews.com/news_新聞/hk-discuss/2021/11/保險界-專業和你傾-保險-20211122134955_398f_large.png" alt="">
</figure>

【撰文：保險代理公司主席保險仔】

早前，保險仔同埋其他同事，不約而同齊齊煲韓劇：魷魚遊戲。

Lunch time喺公司度，各人手中拿着飯盒，邊吃邊熱烈討論這部hit爆連續劇。

同事間都對劇中每個以性命相搏嘅遊戲，多角度咁分析箇中嘅寓意，包括：人性本惡抑或本善；人性喺遭受考驗下出現嘅陰暗面；團隊精神；簡單的兒童遊戲規則，都可以同時係生死賭博；呢個世界有沒有真正的民主同埋自由選擇權……等等。

<figure>
<img src="https://web.archive.org/web/20220123220023im_/https://www.hkcnews.com/news_新聞/hk-discuss/2021/09/魷魚遊戲-netflix-20210926105058_16d2_large.jpg" alt="">
<figcaption>魷魚遊戲劇照。</figcaption>
</figure>

同事對劇中各種遊戲所暗示嘅人性表現，各有睇法，保險仔都表示同意。但保險仔有一啲想法，同佢哋只係集中咗喺每個遊戲之中嘅寓意有所不同。保險仔不禁要問，重返參加遊戲嘅人，都係經過第一輪大規模屠殺血洗後嘅倖存者。佢哋明知呢個係賭命遊戲，並且喺第一輪遊戲後，害怕得立刻要大家投票，幾經辛苦，人數剛好過半數，同意退出遊戲，先至可以保住條命仔，離開現場。依家，餘悸猶存，何解又甘心情願返嚟搵命搏呢？

「喂！保險仔，你整乜呀？粒聲唔出，又發乜嘢吽呌呀？」高佬泉（佢其實身高五尺一吋）笑問。

「下？啊……我係度諗緊，點解明知隨後啲遊戲全部都係玩命嘅，都要搵命搏呢？」我問。

「為咗嗰四百五十六億韓圜囉！」大家夾都冇咁齊咁嚟答我。

「咁比着你哋，喺地鐵有人撩你玩劇中開頭嘅擲紙牌遊戲，你哋會唔會玩呢？」我問。

「睬佢都傻啦！為咗嗰六百零蚊港紙，玩輸咗俾人刮一巴，傻嘅咩？六百蚊，我冇咩？」高佬泉搶住答。

「咁你點解可以唔睬佢，劇中主角就要侷同佢玩？」我接着問。

「……」大家都有點語塞。

「咁我再問啦……即管你面對住四百五十六億韓圜（即三億多港幣），如果明知要搵命搏，你又會唔會落搭吖？」我問。

「梗係唔會！命仔嚟㗎喎！」大家齊聲道。

「你哋剛才討論咗好多不同遊戲下，各人表露出唔同角度同程度上嘅人性陰暗面，其實都係miss咗個最初亦係最緊要嘅前提：唔係愛，亦都唔係責任，係錢！錢唔係萬能，但冇咗錢，就真係萬萬不能！當一個人去到山窮水盡，欠下咭數、貴利、翻身無望，走投無路嘅絕境中，究竟會點？正因如此，劇中嘅每個奪命遊戲先至會有人玩，整齣劇至有說服力。

睇番劇中除咗少部分個別嘅參賽者外，都有共通嘅缺點，先至造成佢哋嘅失敗人生，侷住用條命嚟參與遊戲：

### 1) 你不理財，財不理你！

劇中主角成奇勳同埋佢嘅高學歷鄰居好友曹尚佑，都係代表不善理財一類。成奇勳本來可以安安份份做代駕，簡簡單單咁過活。但佢偏染上賭癮，結果當然欠下一屁股高利貸。佢個好友尚佑，出身名門學府，喺財金機構做高層，理應係高收入人士，但係佢衰在貪念和急功近利，竟然不自量力，投機高風險期貨，結果搞到要穿公司櫃桶底，連媽媽嘅魚擋都押埋不特止，更欠下60億巨債，翻身無望。可以講，兩者都將人生搞衰在喺貪念同埋不善理財之上。

<figure>
<img src="https://web.archive.org/web/20220123220023im_/https://www.hkcnews.com/news_新聞/hk-discuss/2021/11/理財-us%20dollar-金錢-20211122135136_17f5_large.jpg" alt="">
<figcaption>你不理財，財不理你！</figcaption>
</figure>

其實喺佢哋嚟講，安份生活，每月適度用錢，量入為出，有餘錢嘅，就可作穩健投資。雖然唔會令你發達，但都可以確保資產得到合理回報，達到保值效果。當然，今時今日，單靠銀行儲蓄，利息有等如冇。若要有高回報，當然風險亦高，呢個就要認真估量一下自己嘅承受能力。我哋一般打工仔，買樓投資就無望啦，但係又唔使咁絕望噃。市面上，仍有唔少嘅理財產品可以考慮。其中：長期保險、儲蓄保險、年金等，都係唔錯嘅選擇，一般嘅回報，都會跑贏通脹，等自己退休時，唔使淨係得份MPF咁少呀嘛！

### 2) 切勿輕易斷供長期保險！

成奇勳因為好賭，連媽媽份醫保都cut咗套現，唔使問梗係輸埋啦！媽媽身患糖尿重病，要做手術，結果冇錢就醫。等到佢喺魷魚遊戲過五關斬六將，贏得最終獎金四百五十六億韓圜回來，媽媽失救下，早已病死在家中。呢個慘劇，其實絕對可以避免！

可見，任何嘅長期保險，切勿輕易斷保呀。

此外，有唔少人，因依家身體年青力壯，諗都冇諗過自己會有患上重疾嘅機會。所以，好多年青人都冇買醫療保險或危疾保險嘅。假若一個唔好彩，病魔來臨，屆時有份保險可幫忙，咁就唔使咁臨急抱佛腳，更唔使因個病要牽累家人啦。

<figure>
<img src="https://web.archive.org/web/20220123220023im_/https://www.hkcnews.com/news_新聞/hk-discuss/2021/11/保險界-保險-保障-20211122135734_c354_large.jpg" alt="">
<figcaption>切勿輕易斷供長期保險。</figcaption>
</figure>

### 3) 事事要有獨立思考，切勿人云亦云！

劇中嘅尚佑，因其高學歴，喺佢嘅團隊中，都係由佢出謀獻策，大伙都深信不疑。但係權威唔等於無條件要信晒佢嘅。最明顯就係偷渡客阿里，在彈珠遊戲中明明已經取勝，但輕信尚佑胡言亂語，被尚佑暗中用石仔偷換咗自己贏番嚟嘅彈珠，最終因盲目輕信權威，令自己輸掉遊戲，賠上性命。

話說回頭，講番好多保險客戶，其中都有唔少人對自己份保單一知半解。佢哋好多時侯，求其有朋友買咗嗰份保險，佢哋就跟風照買同一份，期間冇認真諗過份保單嘅條件，適唔適合自己。此外，亦有啲保險中介人，只求賣單，不理投保人嘅條件合唔合適，hard sell 啲客人買。保險仔就真係有朋友，佢係單身婦人，七十歲，無正常收入，但有多少積蓄同埋自住物業，竟然有中介人sell佢買融資保單，仲教佢要啲仔女同佢喺銀行做擔保人！由於係槓桿倍大，故利息加花紅，可以五年就回本咁話。但其中嘅風險，包括未來銀行可能會增加利息；銀行亦可以隨時因應環境終止抵押借貸；保險公司在未來亦不能確保可達目標利潤等等。呢啲，中介人都冇一一同佢講清楚。保險仔呢位朋友，幾乎落搭。好彩佢多問幾個在行嘅人，紛紛都勸佢小心，佢先至明白呢份融資保險絕對唔啱佢。」保險仔講到呢度，就提醒啲同事們好快啲扒埋兩啖飯，因為就夠鐘開工啦！

魷魚遊戲這齣韓劇，透過簡單嘅兒童遊戲，亦即係零和遊戲規則（只有勝與負，沒有雙贏，只有最後勝利者，其他失敗者都會遭受淘汰嘅）。但現實的人生中，果真如此嗎？其實，正如劇中說明，這個賭命遊戲，並非強制性的。假若我哋係一個量入為出，審慎理財，不貪心投機、豪賭嘅人，根本冇可能置自己於絕境，更不可能侷住參與呢種賭命遊戲。人生中，並唔係樣樣嘢都係你死就係我亡嘅。其實，只有帶賭博或對峙性質嘅活動，先至會出現零和嘅勝負。剛剛同賭博相反嘅，就係保險。雖然大家都是依仗發生嘅或然機率而製訂賠償的細則，賭博係有輸贏，但保險係唔會有贏家嘅。

第一，你買保險，買中咗，你話你係輸定贏？第二，咁唔好彩買中咗，所遭受嘅損失，將會得到賠償。保險公司並唔會因為你買中咗而變成輸家，因為一來佢哋係經過龐大數據同埋慎密精算賠償機率後，才釐訂保率。再者，保險公司喺收到客戶投保後，就立刻進行再保（reinsurance），令到賠償風險得到分攤，最終使到投保人同埋受保公司能夠穩健持續，達至雙贏。保險最終嘅原則，係賠償投保人喺意外後遭受嘅損失，而賠償額係唔會超過實際損失嘅。所以，買保險係唔會令人致富嘅。

話雖如此，買保險係絕對會令投保人喺受到人命、財物或產生第三者賠償責任損失時，得到保險賠償，咁樣投保人或者佢嘅家人嘅生活，就可以過得平穩安定得多啦。

**作者簡介：** 保險仔，從事一般保險中介服務達四十年，期間，經歷保險市場及政府對行業的行為規管，隨時日不斷改進，日益成熟。目前，現職保險代理公司主席。

---

![博客 | 專業和你傾](https://web.archive.org/web/20220123220023im_/https://www.hkcnews.com/uploads/avatars/88429582-e9f9-4fb6-aa3a-a559ac157714.png?1364096645)

**博客 | 專業和你傾**

【專業和你傾】十二個專業團體輪流執筆
