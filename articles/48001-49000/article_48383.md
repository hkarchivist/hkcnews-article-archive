---
title: "進入校園要掃「X心出行」？"
date: "2021-12-01"
author: "論盡教育界"
category: "眾說"
tags:
  - "中學校長"
  - "安心出行"
url: "https://web.archive.org/web/20220928000936/https://www.hkcnews.com/article/48383/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-48383/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDx%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/48383/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-48383/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDx%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 進入校園要掃「X心出行」？

論盡教育界，因為時下嘅香港教育界，真係有唔少論盡嘢。

就好似前幾日睇到新聞報道，話香港有某間中學嘅校長好希望師生盡快安裝政府嗰個「X心出行」app。呢位校長話，為咗配合通關同埋為社會防疫出一分力，準備喺聖誕同元旦假期後，明年一月初復課時，就要求全校共約900名師生進入校園時都要掃一掃政府個「X心出行」QR code。

真係超級搞笑。

<figure>
<img src="https://web.archive.org/web/20220928000936im_/https://www.hkcnews.com/news_新聞/hk-discuss/2021/11/安心出行-安心出行App-20211123154515_8dae_large.jpg" alt="">
</figure>

其實阿校長到底知唔知嗰個「X心出行」係用嚟做乜嫁？

呢個app係話，幫市民紀錄進出嘅不同場所同埋時間，咁如果某個場所出現咗確診個案，個app就會自動通知嗰啲曾經同感染者同時到訪嗰個場所嘅用戶。

問題嚟喇。如果你間學校真係有人確診咗，乜你無「X心出行」app 就唔知道邊啲學生邊啲老師係曾經有番過學校咩？莫非你間學校係唔使學生 take attendance 唔使老師簽到架咩？

如果你間學校有正常嘅學生點名教師簽到，咁你要全校師生每次進入學校都掃一掃個「X心出行」，就完全係多此一舉，無事搵事嚟做。

我心諗，乜原來依家香港地，咁低智都可以做到校長，仲要好主動咁話俾記者聽原來你係咁低智。

我將呢則新聞 share 俾朋友睇，咁朋友就話我知呢間學校嘅背景。OIC！咁可能呢位校長係知道「X心出行」其實真正係用嚟做乜啦。

---

![博客 | 論盡教育界](https://web.archive.org/web/20220928000936im_/https://www.hkcnews.com/uploads/avatars/343842dc-b590-4aef-b034-70a252c1fd1b.png?1220308004)

**博客 | 論盡教育界**

【論盡教育界專欄】論盡教育界，因為時下嘅香港教育界，真係有唔少論盡嘢。
