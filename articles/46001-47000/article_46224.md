---
title: "【迷你倉死因研訊】因報警問題與下屬爭執 時景恒自責：我應更決斷叫打3條9"
date: "2021-10-06"
last_updated: "2021-10-06 20:25:09"
author: "記者劉偉琪"
category: "眾聞"
tags:
  - "死因庭"
  - "時昌迷你倉"
  - "時景恒"
url: "https://web.archive.org/web/20220816141947/https://hkcnews.com/article/46224/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-46234/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD3%EF%BF%BD%EF%BF%BD%EF%BF%BD9"
original_url: "https://hkcnews.com/article/46224/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-46234/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD3%EF%BF%BD%EF%BF%BD%EF%BF%BD9"
---

# 【迷你倉死因研訊】因報警問題與下屬爭執 時景恒自責：我應更決斷叫打3條9

【研訊第22天】

2016年九龍灣淘大工業村時昌迷你倉第一座大火導致兩名消防員殉職，死因研訊今傳召時昌老闆時景恒作供。他稱當日得悉火警後，指示下屬立即報警，但對方似乎不願意，兩人因而發生爭執，「之後我淨係鬧佢，因為我覺得佢早啲報警嘅話，好多人嘅命運都會唔同，我到今日都責怪佢」。他又稱考慮過自己報警，但因為嗰陣可能亂咗啲，同埋我未試過打3條9」。他自言感到自責，「我應該更加決斷叫黃生同呂生（下屬）打3條9，我嗰時語氣太輕」。

<figure>
<img src="https://web.archive.org/web/20220816141947im_/https://hkcnews.com/news_新聞/hk-discuss/2021/10/證人-時昌迷你倉-20211006133027_49b9_large.jpg" alt="">
<figcaption>時景恒午休時離開法院</figcaption>
</figure>

時昌董事兼創辦人時景恒供稱，2016年6月21日大火當日，助理物業經理呂國榮在管理層WhatsApp群組表示「淘大火燭」，然後便收到區域經理黃家晉來電，表示「準備救緊火」。時景恒坦言，對黃的救火能力沒信心，遂指示他「搞唔掂即刻報警」。其後時景恒致電呂，指示他立即報警。

### 曾斥下屬：你唔好搞啦！即刻報警啦！

在消防處代表大狀伍健民查問下，時景恒進一步透露當時呂「好似想睇黃救唔救到火」，他因而與呂爭執，斥責呂：「你唔好搞啦！即刻報警啦！」並表示：「之後我淨係鬧佢（呂），因為我覺得佢早啲報警嘅話，好多人嘅命運都會唔同，我到今日都責怪佢」。

他指，員工手冊指示遇到火警要立即報警，而他當時不知道呂要求黃「等我返嚟」才報警，「我知道嘅話，會自己即刻報警」。他亦同意，報警有助盡早控制火勢，並稱考慮過自己報警，但最終沒有做，因為「我嗰陣時可能亂咗啲，同埋我未試過打3條9」。惟他承認報警沒有困難，稱如今感到自責，「我應該更加決斷叫黃生同呂生打3條9，我嗰時語氣太過輕」。

### 沒回火場因擔心面對街坊及「俾傳媒圍」

此外，他原本打算趕去火警現場視察，但「燒咗冇幾耐，啲傳媒已經不斷搵我，我想冷靜處理，驚去到俾傳媒圍」，加上淘大迷你倉做街坊生意，「我一定會俾啲街坊捉住我賠償呀，好多好多嘢，比較難面對佢哋」。因此，他最終返去新蒲崗辦公室，希望可冷靜地處理事件。

當日首先發現火警的黃早前供稱，事發後他立即致電問呂需否報警，對方稱「等我返嚟」，並指示他用滅火筒救火及買毛巾，故他沒報警，亦不敢使用滅火筒。雖然時景恒下令「唔OK就報警」，但他仍沒報警，「因為有兩個唔同意思嘅指示，我夾住咗喺中間」。

呂作供時則否認阻報警，稱黃當時語氣平淡地告知「地下有火」，故他認為只是小火，若可自行撲滅便不用報警。

案件編號：CCDI333-334/16
