---
title: "社區課室 ——垃圾站"
date: "2017-10-27"
author: "落區"
category: "眾說"
tags:
  - "落區"
  - "垃圾站"
url: "https://web.archive.org/web/20210630195900/https://www.hkcnews.com/article/7848/%E5%9E%83%E5%9C%BE%E7%AB%99-%E8%90%BD%E5%8D%80-7848/%E7%A4%BE%E5%8D%80%E8%AA%B2%E5%AE%A4-%E2%80%94%E2%80%94%E5%9E%83%E5%9C%BE%E7%AB%99"
original_url: "https://www.hkcnews.com/article/7848/%E5%9E%83%E5%9C%BE%E7%AB%99-%E8%90%BD%E5%8D%80-7848/%E7%A4%BE%E5%8D%80%E8%AA%B2%E5%AE%A4-%E2%80%94%E2%80%94%E5%9E%83%E5%9C%BE%E7%AB%99"
---

# 社區課室 ——垃圾站

【撰文：鄧永謙】   
 ***作者為新福事工協會 [關懷貧窮學校](https://web.archive.org/web/20210630195900/https://www.facebook.com/mnaspc/) 事工主任***

前幾晚去到大角咀某個垃圾回收站，原來為了處理深夜時垃圾堆放在閘口的環境衛生問題，個多月前已變成為全日24小時開放。與清潔工友傾偈期間，有位做承接附近食肆商鋪清潔工作嘅街坊剛好把成車垃圾推入站內，並加入一齊吹水。雖然係吹水，但係呢位街坊嘅話題由最低工資、外判制度、垃圾徵費、舊區重建到城市規劃等有關嘅政策都涉及到。

<figure>
<img src="https://web.archive.org/web/20210630195900im_/https://www.hkcnews.com/news_新聞/hk-discuss/2017/10/落區-垃圾站-拾荒者-20171027103111_26d1_large.jpg" alt="">
</figure>

街坊話政府把清潔工推行外判制，變相令工資被迫下壓，最終市場只有一班冇議價能力的老弱傷殘者去做；但特別對於當中嘅老友記，反而唔係應該享有更多長者嘅福利保障，在家安享晚年。至於垃圾徵費，假如政府只推行如膠袋徵費嘅模式，並無大力增加資源去做嚴格監察及公眾教育，最終亦只會弄巧成拙，令前線清潔嘅工友承受更大的工作負擔和壓力。

而對於舊區重建，街坊本身在大角咀有一個自住的唐樓單位，一家四口有四百多平方呎的空間。但始終已數十年樓齡，單位內已甚為殘破，雨天時牆身亦有滲水情況。雖然心內也希望巿建局對自已層樓有收購重建的可能，不過亦明白根本無可能再在原區居住。「拎住嗰最先收到嘅四成五成賠償，根本冇可能買到樓，就算之後收埋尾數（餘下嘅兩三成），都買唔起依家嗰棺材豪宅啦！點解市建局唔考慮同區起新樓同業主樓換樓呢？點解依家市區拆咗樓嘅地，只會益地產商起新樓，唔會用嚟起公屋呢？呢啲唔係利益輸送，咁仲叫乜嘢？」

見眼前這位街坊原來識咁多嘢，即刻想邀請佢做我哋嘅「社區老師」 。

問街坊如果有機會，有冇興趣同學生分享吓佢嘅人生閱歷？對方就話自己係個老粗，冇乜文化嘅下等人，點會有學生聽佢講嘢......

而同場嘅幾位大學生，即時回應街坊：   
 「我哋就係學生喇，仲要係大學生，你頭先所講嘅嘢真係超正！」   
 街坊跟住問：   
 「咁你哋讀緊乜嘢科？」   
 「社工系。」   
 「咁就啱喇！你哋要多啲落嚟同班街坊傾吓偈，了解吓民生，唔好學班高官咁，只坐係冷氣房度，不知民間疾苦......」

最後，街坊俾咗佢聯絡電話我，仲講笑話如果唔介意佢有機會可能爆粗，都樂意同學生哥分享吓社區嘅所見所聞，人生智慧。所以成日都話，社區先至係課室，街坊才是我們的老師。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630195900/https://www.hkcnews.com/aboutus/#subscribe)

---

![博客 | 落區](https://web.archive.org/web/20210630195900im_/https://www.hkcnews.com/uploads/avatars/222b2172-bbab-48e0-88ba-3c7c229d881a.png?556908906)

**博客 | 落區**

【落區】落區是「關懷貧窮學校」帶領參與者學習認識本地貧窮問題，了解基層群體處境，持續與街坊建立關係的行動之一。落區意指要了解基層狀況，首先要進入社區，專欄會分享平日落區與街坊接觸的故事，基層生活的點滴，細看社會貧窮問題，一同反思生活與信仰。「關懷貧窮學校」是基督教機構新福事工協會轄下的部門，負責推動關懷貧窮教育，讓更多人關注本地貧窮問題及加入服侍基層群體的行列。
