---
title: "藝術家程展緯幫基層員工「爭櫈除帽」　 叫醒大眾不再麻木"
date: "2017-10-20"
author: "眾新聞記者"
category: "眾聞"
tags:
  - "程展緯"
  - "藝術家"
  - "爭櫈仔運動"
url: "https://web.archive.org/web/20220816062128/https://www.hkcnews.com/article/7695/%20%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%20%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%20-%20%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%20-7695/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/7695/%20%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%20%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%20-%20%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%20-7695/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 藝術家程展緯幫基層員工「爭櫈除帽」　 叫醒大眾不再麻木

政府總部公民廣場自2014年7月起，被封閉至今經已3年，公民廣場不再歡迎公民，在藝術家程展緯眼中，圍牆內每日依舊上演荒謬絕頂的戲碼：「已經成個動物園咁圍住，冇人入到去， 但國旗下面仲棟個外判保安員。其他國家可能有軍人喺度， 但軍人係受保障、係國家嘅軍人。」

「如果了解政府點樣推行外判剝削前線員工，咁樣嘅惡行之下， 仲無端端擺個被害者喺國旗下面企定定，唔俾佢坐，喺藝術創作上簡直係一個反諷、一個恥辱。」

公民廣場，是程展緯為基層員工推行「爭櫈仔運動」的一個失敗例子。45歲的他認為，香港地處處可見打工仔身上的壓迫，偏偏港人習以為常。於是他利用在藝術工作中訓練出的洞察力，為工人爭取權益，最引人注目的，是他為保安員和收銀員「爭櫈仔」、即爭取員工在執勤期間有得坐不用整天站着： 「呢一年我諗都成十間（企業為員工加櫈）：百佳Fusion，惠康， 之後屈臣氏、萬寧、大快活、美心、大家樂......」 最新搞作，是他成功為便利店員工「除帽」。

早前獲藝發局藝術家年獎的程展緯說，藝術不一定是孤芳自賞， 藝術家也可充當社會的「試劑」，將潛藏已久的問題顯現， 叫醒大眾不再麻木。

<figure>
<img src="https://web.archive.org/web/20220816062128im_/https://www.hkcnews.com/news_新聞/hk-discuss/2017/10/程展緯-20171019203952_2a9c_large.jpg" alt="">
<figcaption>程展緯（左）最近不單幫OK便利店員工爭取多一張櫈，還讓他們可自由決定是否戴帽，解除工作上的無謂束縛。何君健攝</figcaption>
</figure>

**「劉德華」**

今年七月，有OK便利店員工向程展緯投訴，指全線收銀櫃位皆無櫈坐，但員工往往要連續工作超過10小時，認為極不人道， 員工又大呻工作間內其他苦水：「佢話最直接係頂帽，好熱， 箍住個頭成日好辛苦，執貨望高望低又阻住，完全冇必要。 全部便利店得OK要戴帽。再查世界各哋嘅OK， 西方國家嘅大部份唔需要，要戴帽嘅都係同一間公司旗下。」程展緯以及職工盟等組織之後向OK「爭櫈除帽」，OK店員們最後多了張櫈，又可自由決定戴不戴帽工作。

除了戴帽， 程展緯發現不必要的員工「添加服務」隨處可見： 商場廁所阿姐同你講歡迎、櫃台員工飲水要踎低、 保安員要長企隨時stand by.....程展緯認為，這種靠剝削員工營造出來的「好服務」 假象，源自於政府對旅遊業的依賴。2002年， 剛成立的旅發局找來劉德華拍「優質服務 致勝之道」廣告，裡面的金句「今時今日咁嘅服務態度唔夠架」 極之洗腦；翌年大陸開放自由行，商家以為透過不同的「增值」服務能吸引更多旅客：「有人專責諗呢啲嘢，戴唔戴帽、講唔講多句多謝，每日加啲俾你，但永遠唔會減。」

但其實商家不一定可憑這些添加服務多賺一分幾毫：「舊時製造業，員工做多一個鐘，老闆真係賺多一個鐘嘅嘢，都理解個關係。但服務業唔係，只係培養啲人愈嚟愈奄尖。老闆有個假象，覺得咁樣係好。我哋嘅角色就係要話俾佢聽，要有人性化嘅相處。」


{{< video src="https://web.archive.org/web/20220816062128if_/https://www.youtube.com/embed/q3_bjJ2MulE" >}}


**尋找人情味**

太太事忙，程展緯要幫手湊女，他帶同女兒月月到連鎖咖啡店與記者見面。父女倆先到，記者到達時，卻見月月上衣有一大片污跡：「頭先倒瀉咗嘢。職員冇黑面不特止，又話紙巾唔好，畀塊新布我個小朋友抹；又帶我哋去外面嘅廁所。佢提供嘅幫助，其實多於份工嘅要求。呢種，係人與人之間嘅交往。 」

程展緯的爭櫈仔運動，其中一個目標，是在周街都有的連鎖商店，重建以往存在於小店中的人情味。

程展緯2014年曾以駐校藝術家身份，到理大創新樓做保安員一個月，希望親身體驗基層員工生活，他做完後由外判公司的資深保安員根叔接手。根叔跟學生打成一片：「學院嘅人個個同佢好好感情，所有學生畢業相都同佢影。」 但後來外判公司轉了運作模式，要將根叔調遷，學生極之不捨，想「動之以情」向公司要求根叔留任：「但公司回覆話， 我哋唔需要同客人保持咁好關係喎！佢應該淨係執行指令。」

大商家為求容易控制，刻意將前線員工「去人性化」。程展緯認為，若不同意大企業將員工變成機器，顧客可以透過為員工爭取權益，反其道而行：「無論大財團趕走咩舖都好，社區嘅人仍然喺度。如果我哋覺得嗰種人情味、嗰種信任，係有意義嘅話， 我哋都可以喺連鎖店培養返嚟，靠我哋互相幫忙。」

<figure>
<img src="https://web.archive.org/web/20220816062128im_/https://www.hkcnews.com/news_新聞/hk-discuss/2017/10/程展緯-20171019203911_1e16_large.jpg" alt="">
<figcaption>程展緯與他的「師弟」、理大保安員根叔合照。</figcaption>
</figure>

**重塑「大家」**

有次訪問，有記者問程展緯下個爭櫈目標，他隨口答：「不如屈臣氏啦，入面藥劑師有櫈，點解收銀員冇？」報導出街後， 誠哥手下即刻做嘢，將藥劑師的櫈收起一視同仁，「有藥劑師嬲到私訊我話：你做咩咁多事啊！」

「我覺得我冇錯。」後來他用一日時間向公司投訴，最後一次過將兩張櫈爭回。程展緯說，香港勞工在老闆面前缺乏談判能力， 身為消費者好應該「多管閒事」：「以前嘅邏輯係，消費者無理由幫店員爭取福利，喺資本主義下，我哋獲安排嘅角色係投訴佢哋。但其實應該重新諗『我哋』係乜嘢： 我哋係放工嘅打工仔，佢哋係未放工嘅打工仔，聽日我哋都要返工，角色會交換。」程展緯明白，前線員工不會因為一張櫈、戴不戴帽，夠膽以生計作賭注抗議，他於是在facebook搞了「 [放工後打工仔撐未放工打工仔運動](https://web.archive.org/web/20220816062128/https://www.facebook.com/groups/1013318285463765/) 」群組， 聚集一班關注工人權益的港人，以消費者身份代員工向僱主發聲。

<figure>
<img src="https://web.archive.org/web/20220816062128im_/https://www.hkcnews.com/news_新聞/hk-discuss/2017/10/程展緯-20171019203926_2451_large.jpg" alt="">
<figcaption>程展緯最初靠客戶服務熱線嘗試向OK便利店管理層反映意見，但無功而還。後來他將行動「升級」，公開徵集標語講心目中收銀員的合理形象。</figcaption>
</figure>

**藝術與社運**

「爭櫈仔運動」的起源與他的藝術工作息息相關。10年前， 程展緯在香港藝術館搞展覽，卻發現場館內保安員經常黑口黑面， 原來全部人都要企足全日：「我喺展覽個意見簿度寫要加番張櫈，佢哋見到好開心話：『程生，不如去埋其他廳寫啦。』」 其後他索性叫參觀者一同在意見簿上簽名， 最終這變成他首個成功爭取個案。

後來他繼續用企業本來投訴員工的渠道，例如：投訴表格、問卷、客戶服務熱線，向僱主提出改善員工工作環境的訴求。若果僱主意見接受、態度照舊，他就採取「升級行動」：靠傳媒的報導施壓，或者搞「標語創作比賽」 招募口號再落廣告宣傳。

舊日的程展緯曾是不問世事的純創作人。九七時，程展緯正在中大讀藝術碩士：「嗰陣匿喺山頭， 覺得藝術就只係藝術。回歸嗰日我完全冇感覺，好似平日一樣，如常咁開會傾展覽。我以前好迷創作，隔開所有嘢。」他的畢業論文題目是〈探討繪畫中的二元對立，遊離於繪畫的物像界與幻像界〉， 今日他回看有感離地得不明所以。

畢業後，程展緯有段長時間沉迷針孔攝影，到處租房將房間改裝成暗箱，困自己在房內，拍攝窗外環境，與世隔絕。直到2007年社會發生保衛皇后碼頭運動，啟蒙了他對香港本土的認同，終於他走出黑房，之後的創作與社區越來越緊密，例如把沉悶的行人天橋欄杆每日髹上不同顏色；在球場擺放一個「社區籃球」供大家自由使用；甚至將拾荒老人收集的紙皮車，當藝術品高價賣出再與老人平分收入。

他現在的「爭櫈仔運動」算不算藝術？程展緯坦言沒有刻意去分，但他指，藝術家在處理社會問題上，可以有很重要的角色：「創作人就係不斷咁修正，畫畫、素描就係不斷咁改下改下，社會上好多地方可以做呢樣嘢。」

「同埋藝術家喺社會上有兩個能力。一個係做catalyst（催化）， 將兩樣本來冇關係嘅嘢連埋一齊，變成有力量。」程展緯的「爭櫈仔運動」，就是想將多數時候對立的消費者和店員連結起來。

<figure>
<img src="https://web.archive.org/web/20220816062128im_/https://www.hkcnews.com/news_新聞/hk-discuss/2017/10/程展緯-20171019204031_2694_large.jpg" alt="">
<figcaption>程展緯2014年的展覽《楚門的世界》點題作品「Screensaver」，不斷重播TVB的台徽。</figcaption>
</figure>

**跳出重覆世界**

「藝術家另一個能力係做indicator（指示），有啲問題本來喺度， 例如收銀一直冇櫈坐，但冇人留意，藝術嘅介入令件事顯現出嚟。」 2014年，他舉行「楚門的世界」展覽，名字取自占基利1998年的電影 The Truman Show：主角楚門一出世就被安排在一個城市般大的影棚內， 每日24小時直播他被操控的生活。 展覽用一件件裝置藝術品道出港人生活的世界如何被強行建構：「其中一件，用閉路電視不斷重覆播TVB嘅logo，播足半年，個logo最終seal咗落螢光幕。呢個就係我哋嘅生活，入面好似好多嘢、好繽紛，但其實只係不斷循環。」

程展緯在另一件作品中，搜集同一事件、不同報章所拍的照片：「如果係娛樂版，左邊影完到右邊，一間影完到另一間，啲相好相近，用活頁揭就會覺得好似識郁。但後來，連港聞版都係咁，慢慢你發覺新聞選取方法都好相近，咁你見到個世界嘅狀況係點樣呢？ 」

他的展覽舉行之際，正值雨傘運動爆發初段：「本來安排咗個artist talk，臨到嗰日就同畫廊講取消，我同大家講應該去政總， 唔應該留喺畫廊，去到嗰度就自然見到好多熟朋友。」

雨傘運動在一些人眼中無功而還，幾年來，香港愈來愈似「楚門的世界」，生活一點一點被侵蝕、控制；不少當日滿懷熱情的港人， 更被無力感掩蓋，放棄再為這個城市付出。但程展緯卻依然活躍， 除了努力搞「爭櫈仔運動」，又屢次為社會不平事發聲：《明報》執總姜國元去年突然被炒，惹政治審查之嫌，程展緯落報紙廣告，叫涉事的總編輯鍾天祥「回家」；今年他獲藝發局頒藝術家年獎， 又高調呼籲局方不要再邀請官員主禮，指：「把受害者與施暴者困在一個衣香鬢影的空間，大家貌合神離在一起，是一件多麼醜陋的事。」

<figure>
<img src="https://web.archive.org/web/20220816062128im_/https://www.hkcnews.com/news_新聞/hk-discuss/2017/10/程展緯-20171019203938_4271_large.jpg" alt="">
<figcaption>去年明報執行總編姜國元突然被炒，程展緯立刻想到在明報落分類小廣告叫總編鍾天祥「回家」，但被明報拒絕，他唯有在成報落廣告。</figcaption>
</figure>

「有時我都問：仲做嚟做咩？」多年前， 程展緯曾到羅湖橋貼廉署廣告，現時恐怕不可能再做：「但創作人就係咁，會面對好多limitation， 我會問做到啲咩。呢一年嘅爭櫈運動，你見到好多成效， 係因為我哋做可以做到嘅嘢。但更加值得鼓勵嘅，係明知件事好難克服，都仲會頂住嗰啲人。」

雙學三子判刑前夕，程展緯想起數年前的一件作品：「 科學館有個關於職業安全嘅部分，行過那單面反光鏡會閃一下， 會見到入面有個人「啊」一聲跌死，因佢冇戴安全帶。個公仔每日唔知死幾多次，我哋唔知佢個名，亦發覺大家對死亡好麻木，但佢只係無戴安全帶。」 後來程展緯將公仔帶到其他地方展出，並舉行「命名比賽」， 為死了無數次的公仔賦予故事：「好似睇新聞，佢哋被人拉咗咪就係搞事囉，無諗過每個抗爭背後的原因可以好複雜，我哋好似已經冇耐性去睇，只係話，哇，佢犯法喎，但點解要犯法呢？ 我希望大家之後唔好麻木。」

程展緯望著旁邊在玩耍的女兒道：「我都曾經有一刻、兩刻會想走。但呢個地方始終係我哋嘅，應該要相信可以改變佢。」

<figure>
<img src="https://web.archive.org/web/20220816062128im_/https://www.hkcnews.com/news_新聞/hk-discuss/2017/10/程展緯-20171019204009_2679_large.jpg" alt="">
<figcaption>在程展緯眼中，藝術離不開社會，「創作人就係不斷咁修正，社會上好多地方可以做呢樣嘢。」何君健攝</figcaption>
</figure>
