---
title: "香港首名護士救援羅興亞難民　趙卓邦：當地多一個護士係0變1"
date: "2017-10-18"
author: "記者戴晴曦"
category: "眾聞"
tags:
  - "孟加拉"
  - "羅興亞人"
  - "無國界醫生"
url: "https://web.archive.org/web/20210712011924/https://www.hkcnews.com/article/7657/%E7%BE%85%E8%88%88%E4%BA%9E%E4%BA%BA-%E7%84%A1%E5%9C%8B%E7%95%8C%E9%86%AB%E7%94%9F-%E5%AD%9F%E5%8A%A0%E6%8B%89-7657/%E9%A6%99%E6%B8%AF%E9%A6%96%E5%90%8D%E8%AD%B7%E5%A3%AB%E6%95%91%E6%8F%B4%E7%BE%85%E8%88%88%E4%BA%9E%E9%9B%A3%E6%B0%91-%E8%B6%99%E5%8D%93%E9%82%A6%EF%BC%9A%E7%95%B6%E5%9C%B0%E5%A4%9A%E4%B8%80%E5%80%8B%E8%AD%B7%E5%A3%AB%E4%BF%820%E8%AE%8A1"
original_url: "https://www.hkcnews.com/article/7657/%E7%BE%85%E8%88%88%E4%BA%9E%E4%BA%BA-%E7%84%A1%E5%9C%8B%E7%95%8C%E9%86%AB%E7%94%9F-%E5%AD%9F%E5%8A%A0%E6%8B%89-7657/%E9%A6%99%E6%B8%AF%E9%A6%96%E5%90%8D%E8%AD%B7%E5%A3%AB%E6%95%91%E6%8F%B4%E7%BE%85%E8%88%88%E4%BA%9E%E9%9B%A3%E6%B0%91-%E8%B6%99%E5%8D%93%E9%82%A6%EF%BC%9A%E7%95%B6%E5%9C%B0%E5%A4%9A%E4%B8%80%E5%80%8B%E8%AD%B7%E5%A3%AB%E4%BF%820%E8%AE%8A1"
---

# 香港首名護士救援羅興亞難民　趙卓邦：當地多一個護士係0變1

> **唔好諗住抵達難民營就安全，班難民其實只係到咗一個點，條難民路係未完成。孟加拉嘅處理只係盡量接受新難民，安頓咗先，佢哋下一步何去何從真係好大疑問。**


> **既然自己有呢個能力，有咩地方可以更好發揮到自己專業，我諗無國界醫生係其中一個地方。全世界都唔夠醫護人員，香港可能都唔夠，但香港仍然有一定數量護士，少一個唔係少好多，但當地（孟加拉）多一個護士係0變1，係值得去做。**


41歲本港註冊護士趙卓邦，上月20日以「無國界醫生」救援人員身份，前往孟加拉科克斯巴扎爾區（Cox's Bazar District）的羅興亞難民營進行三星期救援任務，成為首名參與是次行動的香港醫護人員。

<figure>
<img src="https://web.archive.org/web/20210712011924im_/https://www.hkcnews.com/news_新聞/hk-discuss/2017/10/無國界醫生-20171017222651_1b39_large.jpg" alt="">
<figcaption>趙卓邦在位處難民營內的無國界醫生診所工作。照片由無國界醫生提供</figcaption>
</figure>

緬甸羅興亞武裝分子8月襲擊當地警察，緬甸當局其後報復，在若開邦展開軍事行動，逼走大批信奉伊斯蘭教的羅興亞人，超過50萬羅興亞人逃難至孟加拉，當地緊急醫療需求與日俱增。

趙卓邦由收到任務到正式出發，只有短短一星期預備。他到達首都達卡後，需再轉機至科克斯巴扎爾區，該區是最多羅興亞難民湧入的地區。任務頭兩星期，他負責在溫吉帕朗臨時營地（Unchiparang），協助新興建的診所，設立病人登記、分流及派藥系統等工作。要進入難民營殊不簡單，由當地住所出發，須先乘車約1小時，再徒步泥路半小時，才能抵達營地。趙卓邦表示，由於泥濘深至膝蓋，每次走路都需要穿水靴。

趙卓邦形容，營內整個山頭被密密麻麻的帳篷堆滿，是「營泊營」的狀態，加上適逢雨季，每一天都出現陣雨，導致營地經常水浸，亦有大量積水，衛生情況惡劣。為求繼續生存，一眾難民每天腳踏泥濘，到指定地方等待其他組織派發食物，又想盡辦法獲得食水。由於不少難民的帳篷位處山上，難以不斷下山領取較潔淨的食水，他們會挖井、在粘土之間取水，甚至直接從污染的水源中取水飲用。

<figure>
<img src="https://web.archive.org/web/20210712011924im_/https://www.hkcnews.com/news_新聞/hk-discuss/2017/10/羅興亞人-20171017222719_1ed8_large.jpg" alt="">
<figcaption>難民會自行挖井取水，但井內的水並不潔淨。照片由無國界醫生提供</figcaption>
</figure>

除了營地環境惡劣，就連無國界醫生的診所，在趙卓邦等醫護人員到達時，亦未興建完畢，「因為今次係緊急任務，我哋唔會等診所做好先開始服務，係同步去做。一有場地，搭咗基本設施就會開始服務，當時係一邊診症，一邊做裝修。」在酷熱潮濕的孟加拉進行救援，趙卓邦一開始亦感到異常辛苦，「因為好熱，太熱啦！我哋全部人都溻濕哂，連我自己一個下晝都要飲2公升水，但慢慢就習慣。」

<figure>
<img src="https://web.archive.org/web/20210712011924im_/https://www.hkcnews.com/news_新聞/hk-discuss/2017/10/無國界醫生-20171017222702_142f_large.jpg" alt="">
<figcaption>無國界醫生在當地的診所，用竹枝及籐板搭建而成。照片由無國界醫生提供</figcaption>
</figure>

<figure>
<img src="https://web.archive.org/web/20210712011924im_/https://www.hkcnews.com/news_新聞/hk-discuss/2017/10/羅興亞人-20171017222750_1f9a_large.jpg" alt="">
<figcaption>趙卓邦指，當地天氣非常潮濕酷熱。照片由無國界醫生提供</figcaption>
</figure>

診症時間每天早上9時開始，到下午4時結束，為難民提供門診、產前產後服務，及精神健康護理服務，又提供止痛、退燒、抗生素等基本藥物。除了為病人打針、餵食，趙卓邦亦要負責處理藥物、轉介、分流等工作。

位處難民營的診所經常接受大量腹瀉，甚至嚴重脫水的個案。趙卓邦記得，有小孩由母親抱到診所時，已脫水至精神渙散，「正常BB精精靈靈，但佢嗰樣好散好累，已經唔能夠自己口服補充水分，只可以用靜脈注射。」除了醫治病人，趙卓邦亦要教導他們自行服藥，「當地人知識水平唔太高，尤其係難民。譬如我哋好簡單可以用文字寫，一日一次，每次三粒，但佢哋就算寫都唔識。我哋會係藥包上面畫圖，例如一粒（藥）一個圈，兩粒兩個圈，如果一日食兩次就畫兩棟，一日食三次就畫三棟。」

完成一天工作，回到住所後，一眾無國界醫生仍要繼續開會及整理文件，直至10時多才能休息。住所共有20人居住，6人同睡4張床褥。趙卓邦笑言，居住的環境非常不理想，「間屋唔係淨係攞嚟住，張枱俾人徵用咗做文件、accounting，我哋只可以係地下食飯、爬行。我完全冇位置休息，連一個簡單位置坐得舒服都冇，因為太多人，只可以匿埋係個角落。」、「頭一星期好累好累，我做完所有嘢，9點幾即瞓，咩都唔諗。」

來到任務最後一星期，趙卓邦在沙波伊爾德威普（Shah Porir Dwip）的難民上岸點工作，為剛登岸的5歲以下兒童作營養篩查。他記得，一名一歲左右的小孩，其上臂圓周只有84毫米，屬嚴重營養不良，「數字令我震驚。84毫米只係（等如）1至2隻手指。」

<figure>
<img src="https://web.archive.org/web/20210712011924im_/https://www.hkcnews.com/news_新聞/hk-discuss/2017/10/羅興亞人-20171017222555_2386_large.jpg" alt="">
<figcaption>圖中小孩上臂圓周只得84毫米，遠低於正常健康兒童的135毫米，屬嚴重營養不良。照片由無國界醫生提供</figcaption>
</figure>

趙卓邦仍是護士學生時，已渴望加入無國界醫生，畢業後，他先在東區醫院急症室工作，都是搭橋鋪路，為加入無國界醫生做好準備，「本身興趣都係做急症，發現急症科好多嘢都係無國界醫生用到。」他表示，今次在當地診所採用的病人分流制度，亦有參考在香港急症室的經驗，「香港好有系統，分5級制，分得好準。嗰到（難民營内診所）分2級，危急同唔危急。原則係一樣，係叢林裡面揀最嚴重嘅病人出嚟先。」

在救援羅興亞難民前，趙卓邦已擁有不少救援經驗，包括2013年前往巴基斯坦俾路支省、靠近阿富汗邊境的傑曼，在當地公立醫院急症部門工作9個半月，亦曾在前年12月到也門薩達省一間醫院的急症室和住院部工作2個月。他表示，相比以往戰火激烈、死傷慘重的場面，孟加拉的難民營沒有太多生命垂死的個案，但認為每名的難民故事均令他感到難過。

> **好多時得媽媽同埋小朋友，多口問佢，你爸爸係邊，你丈夫係邊，大部分答案都係緬甸軍隊處理咗，逃難過程死咗。**


趙卓邦希望，能將自己在孟加拉的所見所聞讓更多香港人知道。

無國界醫生 [網址](https://web.archive.org/web/20210712011924/http://msf.hk/) 和 [Facebook](https://web.archive.org/web/20210712011924/https://www.facebook.com/i.like.msf/)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712011924/https://www.hkcnews.com/aboutus/#subscribe)
