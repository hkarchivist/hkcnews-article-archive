---
title: "旺角清場被指偷竊　冷氣技工獲官讚品格良好　脫罪後站得更前"
date: "2017-10-01"
author: "記者吳婉英"
category: "眾聞"
tags:
  - "良心犯"
  - "維修香港"
  - "黎文浩"
url: "https://web.archive.org/web/20190412191155/https://www.hkcnews.com/article/7259/%E9%BB%8E%E6%96%87%E6%B5%A9-%E7%B6%AD%E4%BF%AE%E9%A6%99%E6%B8%AF-%E8%89%AF%E5%BF%83%E7%8A%AF-7259/%E6%97%BA%E8%A7%92%E6%B8%85%E5%A0%B4%E8%A2%AB%E6%8C%87%E5%81%B7%E7%AB%8A-%E5%86%B7%E6%B0%A3%E6%8A%80%E5%B7%A5%E7%8D%B2%E5%AE%98%E8%AE%9A%E5%93%81%E6%A0%BC%E8%89%AF%E5%A5%BD-%E8%84%AB%E7%BD%AA%E5%BE%8C%E7%AB%99%E5%BE%97%E6%9B%B4%E5%89%8D"
original_url: "https://www.hkcnews.com/article/7259/%E9%BB%8E%E6%96%87%E6%B5%A9-%E7%B6%AD%E4%BF%AE%E9%A6%99%E6%B8%AF-%E8%89%AF%E5%BF%83%E7%8A%AF-7259/%E6%97%BA%E8%A7%92%E6%B8%85%E5%A0%B4%E8%A2%AB%E6%8C%87%E5%81%B7%E7%AB%8A-%E5%86%B7%E6%B0%A3%E6%8A%80%E5%B7%A5%E7%8D%B2%E5%AE%98%E8%AE%9A%E5%93%81%E6%A0%BC%E8%89%AF%E5%A5%BD-%E8%84%AB%E7%BD%AA%E5%BE%8C%E7%AB%99%E5%BE%97%E6%9B%B4%E5%89%8D"
---

# 旺角清場被指偷竊　冷氣技工獲官讚品格良好　脫罪後站得更前

**三年前的9月26日，雙學重奪公民廣場，為雨傘運動揭開序幕。79個轟轟烈烈的日與夜過去，雨傘運動戛然而止。三年來，雨傘運動牽動著很多人的生活。**

**雨傘運動以來，有1,003人先後被捕。 截至今年1月底，共有216人已經或正在接受司法程序處理，其中123人須承擔法律後果，包括81人被定罪、42人須簽保守行為，他們背負非法集結、縱火、藏有攻擊性武器、刑事毀壞、襲警等罪名。 [眾新聞製作「社運抗爭資料庫」](https://web.archive.org/web/20190412191155/https://www1.hkcnews.com/legalcasedb/) ，記錄逾200位捲入訴訟人士的資料，追蹤他們的司法歷程。**

**其中一名被捕者，是雨傘期間每晚在領佔區做後勤工作的冷氣技工黎文浩，他在旺角清場後，應朋友請求幫忙處理物資，結果被警員拘捕，最初指他處理贓物，後來改控偷竊，經數次法庭聆訊後，獲裁定罪名不成立，法官更在庭上讚他品格非常良好。**

**由被捕到審訊，歷時超過一年，如今回首，黎文浩猶有餘悸。不過，他從來無怨無悔，官司過後，他比以前站得更前。**

<figure>
<img src="https://web.archive.org/web/20190412191155im_/https://www.hkcnews.com/news_新聞/hk-discuss/2017/09/黎文浩-良心犯-20170929233654_1038_large.jpg" alt="">
<figcaption>因雨傘運動捲入官司，無阻黎文浩參與社運的決心。何君健攝</figcaption>
</figure>

去年中，傘後義工組織「維修香港」的創會會長有意退位，組織裡有心的義工眾多，惟沒有人願意擔大旗。自創會時就加入做義工的冷氣技工黎文浩見狀，當仁不讓，便當上了新一任會長，此後各式文件要由他簽名、對外的大小會議又是他代表出席。黎文浩笑言，捲入官司讓他見過世面，壯大膽子：

> 我『臭格』又入過、法庭又上過。只要係光明磊落、伸張正義就得。我唔會好似其他人咁，話我唔可以露面又唔可以盛。


現年31歲的黎文浩，不像其他活躍於鏡頭前的「傘兵」那麼能言擅道。記者問他一句，他往往只是簡短答幾個字，說話斷斷續續的，幾乎沒有抑揚頓挫，表情略為呆滯。生於基層家庭的黎文浩，從小到大都不是朋輩中標青的一個，他會考得3分，中五畢業便到職業訓練局讀冷氣維修，但求學得一門手藝，日後腳踏實地搵到兩餐。

他只是一個關心社會的平凡香港人。

黎文浩記得，三年前的9月28日，他正與朋友燒烤之際，電視直播金鐘掟催淚彈，他驚覺事態嚴重，即時放下燒烤叉、食物，坐地鐵出佔領區，惟金鐘站已經關閉，他遂於銅鑼灣下車，最後在銅鑼灣留了一晚。此後的70多日，他每晚放工後，都會到金鐘或旺角佔領區幫手，主要是做後勤支援工作，如看守物資、修理帳篷等。

<figure>
<img src="https://web.archive.org/web/20190412191155im_/https://www.hkcnews.com/news_新聞/hk-discuss/2017/09/良心犯-黎文浩-20170929233711_1a17_large.jpg" alt="">
<figcaption>黎文浩製作的命運自主台模型，在今年雨傘運動3周年紀念活動中展出。何君健攝</figcaption>
</figure>

<figure>
<img src="https://web.archive.org/web/20190412191155im_/https://www.hkcnews.com/news_新聞/hk-discuss/2017/09/雨傘運動3周年-雨傘運動-連儂牆-20170928201903_1d3d_large.jpg" alt="">
</figure>

旺角清場後，一個在佔領區認識、貨Van司機朋友跟他說，他車上有雨傘物資，怕被查出，會惹上麻煩，於是請他幫忙找個地方暫存物資。黎文浩當晚登上貨Van，其後再有數名佔領區的朋友上車，貨Van在旺角一帶兜了又兜，最終在一個地盤外停下，他們下車，將卡板、膠馬、沙包、雪糕筒等卸下。「（卸咗）一半都冇，就有部私家車，原來係警車，但你唔會知係警車嚟嘅，啲便衣警察即刻落車，衝過嚟，就逮捕我哋。」他憶述，警員當時要求他們面牆跪下，雙手放身後，不准向後望。有警員問：「偷返嚟㗎啲嘢？堵路呀？」被捕者大多不說話，有人答：「冇呀，冇偷嘢。」有人惶恐求饒：「我冇偷嘢呀，放過我啦。」警員反駁：「有膽偷，唔夠膽認呀？」

他記得，當時有警員說：「落晒啲嘢落嚟，影返輯靚沙龍先。」他好奇，偷偷向後望，「我發覺到佢哋擺到成個陣，攔住條馬路咁，跟住先影相。但我哋落嗰啲（物資），係放埋行人路上面，靠牆邊。」黎文浩坦言，當時他也很害怕，不敢說什麼，「第一次被捕，腦裡面一片空白，唔知點形容。我嗰時驚嘅程度係，（怕）呢度冇閉路電視，佢想點就點㗎喇。」

被捕者其後每兩人一批登上警車，被送到何文田警署。「上警車係最恐怖，因為警車係最冇仇報嘅地方。左右會有警察夾你，佢已經講嘢，好似誘導你認啲嘢係偷返嚟、認堵路咁。」在黎文浩身旁的警員，一個口吻溫和地對他說：「做咗咪做咗囉，一句啫。」「你做得出，唔夠膽認，懦夫嘅行為喎。」另一個惡言相向：「你信唔信我郁你呀？」「你做咗唔認，睇嚟唔可以對你咁客氣。」黎文浩表示，一旦他不答話，或者否認偷竊、堵路，就會被警員扯頭髮。他又指，過往有聽佔領區的朋友說過在警車上被打的經驗，所以他在車上一直戰戰兢兢，幻想自己被打，幸而最終沒有損傷。

到達警署後，黎文浩及其他成年的被捕者隨即被安排入俗稱「臭格」的臨時羈留室。他不敢通知家人，只是在「臭格」與其他被捕者商討如何應對，他們當時估計，最多被扣留48小時，「我諗，死啦，第二朝咪番唔到工。」除了落口供、填文件等程序，他們大部分時間都關在羈留室。冬季晚上，漫漫長夜，黎文浩開始心緒不寧：「裡面好凍，我加咗兩張氈都係覺得好凍。喺個又肚餓又凍嘅環境中，個人就開始亂諗嘢，向衰嗰邊諗：將來會點？」

他記得，同一羈留室內，有一個未夠18歲的中學生，表現得很擔心，「佢面都青晒，話好驚，唔知第時有冇案底，從來都冇俾人拉過。」黎文浩和其他被捕者安慰他說：「我哋出嚟做嘅嘢係正義嘅，如果佢哋要屈我哋呢，應該係會打得甩，唔會有事，我唔會俾你有事嘅。」 他坦言，其實自己心裡同樣恐懼，他想到那學生比他遲上貨Van，如果自己被入罪，對方很可能都會出事，「嗰時我覺得連自己啲隊友都保護唔到，心情好失落。」

黎文浩想到自己，忍不住也哭起來，「我已經冇乜能力去養活屋企，冇啲乜嘢交到俾屋企。我向衰嗰邊諗，如果我多咗條罪，有個案底嘅話，咁咪更加難搵食囉？可能仲成為屋企嘅負累喎。」父母在他年幼時已經離婚，他一直與媽媽及兩個弟弟同住土瓜灣唐樓，黎母在安老院做護理員，他做冷氣技工，二人的收入僅夠餬口，一個弟弟打散工，朝不保夕，另一個還在學。「最驚係我屋企冇錢，點打官司？我身家清白，唔會做大賊，根本就冇諗過會遭受到呢啲經歷。」

被困「臭格」40多小時後，警方讓他自簽保釋，此後每個月要到警署簽到。黎文浩指，他上司很開明，也支持佔領者，請假簽保不成問題。不過，他的收入是以日薪計， 不工作就無收入。「我個個月請假係為咗去（警署）簽到，周而復始咁樣去簽到，你會幻想佢好似點鋤你都得，原來佢可以無限期咁樣去折磨你嘅精神，等你提心吊膽。佢又唔講明會告你啲乜嘢，或者幾時會告你，拖住你嘅生活。」過了大半年後，他下定決心「踢保」。

<figure>
<img src="https://web.archive.org/web/20190412191155im_/https://www.hkcnews.com/news_新聞/hk-discuss/2017/09/黎文浩-維修香港-20170929234635_9233_large.jpg" alt="">
<figcaption>黎文浩被捕後繼續參與「維修香港」義工活動，為基層市民維修家居。「維修香港」會址展示出部分活動相片。何君健攝</figcaption>
</figure>

數月後，黎文浩就收到警方通知，說要告他處理贓物罪。他初時手足無措，幸而511傘下支援組知道他的情況後，主動為他打點，並找了一名大律師幫忙。黎文浩指，案件展開聆訊後，同案排在他前面的一名被告決定認罪，相信可獲撤控並自簽守行為了事，「揀守行為係好方便，但我哋唔想。」他解釋，一方面認為自己沒有做錯事，另一方面是不想為較遲上貨Van的後生仔女添任何麻煩，他決定不認罪，如果最後他能被裁定無辜，相信會對後面的被告有利。

其後一場聆訊，有一名被告轉為污點證人，控方遂將黎文浩的罪名提升至偷竊。污點證人在庭上陳述案情時指，黎有份搬物資上車，又承認偷取電訊公司、工程公司的物資。控方又找到相關公司的人員作供，表示認出車上的物資屬於他們的公司。黎文浩指，但當他們被盤問時，卻答不出物品上有什麼特徵、標記，足以辨識出物品屬於他們。黎文浩坦言，當時感到被屈，認為控方做法很「離譜」，「嬲嘅位係，控方將啲唔係事實嘅嘢，夾硬要搬上法庭去指控我哋。」

最後那場聆訊，黎文浩的代表律師原定會傳召一名品格證人， 以證明他有做「維修香港」的義工，幫街坊維修家居，並準備好他做義工時拍下的照片。黎文浩憶述，法官當時說，被告的品格「非常良好」，不需要品格證人，他聽罷流下眼淚。法庭最終裁定黎文浩偷竊罪名不成立。「我以為法官通常會信公權力嗰邊嘅人嘅口供，但佢相信我嘅口供。嗰一刻，我只係覺得自己好好彩，鬆一口氣，都覺得幫到後來上車嘅被捕者。」

黎文浩指，在三、四次聆訊期間，他只有一次答辯機會，「我咪話我冇去過污點證人講過嘅地方，冇參與過，嗰陣時我唔喺度。講番啲事實出嚟。之後上車嘅人唔知後面有咩，我上車嘅時候都冇留意後面有咩嘢。」記者問，他是如何令法官信服？他呆了半晌，緩緩道出一句：「我都係照事實咁講。」

黎文浩仍記得那時的忐忑不安，深怕在庭上表現得不夠好、答辯時講得不夠清楚，緊張得上庭前一晚失眠。由被捕到被判無罪，被折騰超過一年，他膽心過被警察打、被屈犯罪，又怕一旦被起訴、罪成，未來留案底，會無工開，拖累家人及其他同案被告。那段時間，他足足瘦了一圈。不過，他直言不後悔參與社運，「正義嘅嘢係要出嚟做。」

結案後的一年多，黎文浩站得更前，去年接任「 維修香港」會長，繼續在社區層面推動公民參與。捲入官司的痛苦經歷，亦令他積極支援其他社運抗爭案件的被捕者。「13+3出晒名，一定有人支持，又話幫佢哋籌款、幫佢哋屋企，但係仲有好多無名小卒，人哋喺（監獄）入面受緊（苦）。」他續稱，近期有支援良心犯、社運抗爭者的活動，聚焦於被律政司覆核刑期的反東北案13人及重奪公民廣場案雙學三子，他會向主辦機構反映：「要撐埋其他義士，俾廣大市民知道唔止13+3。」黎文浩受訪時揭開「共同體」政治犯聲援音樂會的單張：「而家見到裡面好多人名，我就知道個音樂會唔係淨係撐13+3。」

<figure>
<img src="https://web.archive.org/web/20190412191155im_/https://www.hkcnews.com/news_新聞/hk-discuss/2017/09/雨傘運動-良心犯-20170929233732_69a1_large.jpg" alt="">
<figcaption>黎文浩向記者展示「共同體」政治犯聲援音樂會的活動單張，上面刊登了117名因社運入獄人士的名字。</figcaption>
</figure>

黎文浩說，他會親筆寫信或託探監者為他傳口訊，表達對13+3以外入獄人士的支持。「佢哋（放監）出嚟嘅時候，係背負住一啲罪名、案底，佢哋搵工、前途一定艱難。如果我可以幫到，我會盡幫。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190412191155/https://www.hkcnews.com/aboutus/#subscribe)
