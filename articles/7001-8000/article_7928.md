---
title: "黃之鋒細說 　監獄如何扭曲人性"
date: "2017-10-31"
author: "記者盧曼思"
category: "眾聞"
tags:
  - "香港眾志"
  - "Demosistō"
  - "黃之鋒"
  - "Joshua Wong"
  - "雙學三子"
url: "https://web.archive.org/web/20210701031018/https://www.hkcnews.com/article/7928/%E9%BB%83%E4%B9%8B%E9%8B%92-%E9%9B%99%E5%AD%B8%E4%B8%89%E5%AD%90-%E9%A6%99%E6%B8%AF%E7%9C%BE%E5%BF%97-7928/%E9%BB%83%E4%B9%8B%E9%8B%92%E7%B4%B0%E8%AA%AA-%E7%9B%A3%E7%8D%84%E5%A6%82%E4%BD%95%E6%89%AD%E6%9B%B2%E4%BA%BA%E6%80%A7"
original_url: "https://www.hkcnews.com/article/7928/%E9%BB%83%E4%B9%8B%E9%8B%92-%E9%9B%99%E5%AD%B8%E4%B8%89%E5%AD%90-%E9%A6%99%E6%B8%AF%E7%9C%BE%E5%BF%97-7928/%E9%BB%83%E4%B9%8B%E9%8B%92%E7%B4%B0%E8%AA%AA-%E7%9B%A3%E7%8D%84%E5%A6%82%E4%BD%95%E6%89%AD%E6%9B%B2%E4%BA%BA%E6%80%A7"
---

# 黃之鋒細說 　監獄如何扭曲人性

時間回到雙學三子被判囚的8月17日，未滿21歲的黃之鋒被押上囚車送到壁屋懲教所青少年監獄，至獲准保釋那天（10月24日），他合共收到777頁信件（對，777!），來自世界各地素未謀面的人給他寄信，有些甚至寄到懲教處總部。黃之鋒在獄中的每個晚上，在鄭子誠的聲音中撰寫回信，那是沒有手機的最大慰藉。

黃之鋒在監獄的兩個多月，看到一道怎樣的人生風景？

<figure>
<img src="https://web.archive.org/web/20210701031018im_/https://www.hkcnews.com/news_新聞/hk-discuss/2017/10/黃之鋒-20171031210918_6533_large.jpg" alt="">
<figcaption>監獄的兩個多月，黃之鋒在沒有手機的世界，認識社會邊緣人的生活，思考人生。何君健攝</figcaption>
</figure>

8月17日晚抵達壁屋懲教所，先搜身、換囚衣、剪頭髮，再被送到監獄醫院驗身，「第一晚有床褥瞓，食了白烚雞翼和南瓜飯，好食過以前我在差館食過的火腿絲椰菜飯。」翌日他被送到70呎囚室，第一個月他與另一囚友「同居」，第二個月他「獨居」，獲告知是「監獄有空位」而非特別將他獨立囚禁。

「每朝6點半，監獄會播港台一台《晨早新聞天地》或者二台節目《晨光第一線》，播到好大聲成個倉都聽到，全部人都會醒晒起身刷牙洗臉。」

「監倉入面的杯、牙刷、洗頭水、紙巾全部都要放在指定位置。洗完臉後要摺被，係張氈來的，要摺到立方體好似軍訓咁。有一次我摺得衰，即刻被阿Sir『X你老母臭X』」

「然後要除晒衫，除淨條底褲，等懲教人員看看身上有無損傷、有無打架傷痕。壁屋好大風，夏天雖然沒冷氣，除晒衫都覺得有點凍，冬天一定好難頂。」

「大約7點半，要步操半個鐘至45分鐘。之後食早餐，有飯，一啲咬唔開的肉唔知係豬定牛，隻雞槌仲短過我隻手指尾。」

「食完早餐是職業訓練，他們編我上圖像設計班，我無得揀，或者佢哋覺得我在電腦房的風險最低，唔似上木工、剪髮、廚藝要接觸工具。同我一齊上圖像設計的，有人曾經逃獄。我哋都係學吓photoshop執吓相。」

「午飯是一些流質食物，綠豆沙入面有飯粒，勁呢 ! 仲有粥加方包。」

「食完就上堂，我被編入中二、中三程度的課堂，唔知點解唔係DSE班。中英數都會教，但好多囚友的程度都跟不上。他們會問我『快勞』英文點串，我說file，他們再問：咁『勞』點串呀？」

「每周上一、兩次體育堂，有得打乒乓波。下午3點多就輪流去沖涼，通常十幾人一齊沖。4點半食晚飯，有炸魚、加了好多麵粉的汁，食咗會令人飽肚，但我唔會食。監獄最好食係烚蛋，同埋個橙。」

「6點返倉、10點熄大燈，係呢4個鐘入面，我有睇吓報紙（我可訂閱《蘋果日報》）、寫回信、寫日記、睇書。每晚，當監獄播完鄭子誠的《音樂情人》，我嘅一日就係咁完結。」

「雖然係張硬板床，但我每晚都瞓得著，因為我同自己講，我係來監獄考察。」

「周六、日，基本上係齋坐，我會把握機會，同囚友傾偈、同阿Sir傾偈，等我可以用吓個腦。」

<figure>
<img src="https://web.archive.org/web/20210701031018im_/https://www.hkcnews.com/news_新聞/hk-discuss/2017/10/Joshua%20Wong-20171031210904_2684_large.jpg" alt="">
<figcaption>「我畫的這張圖有很多錯別字，不好意思。」黃之鋒說</figcaption>
</figure>

在中產家庭長大的黃之鋒，過去兩個月，見到來自另一個世界的同齡青年，有着跟他截然不同的經歷和際遇。

「囚友之間有好多特別用語，例如長官巡視叫『殺到』、屋企人來探監叫『拜山』（點解要係拜山呀？）、沒人來探叫『死火山』......」

「佢哋好多人都因為吸毒、藏毒而入來，囚友睇嘅書係漫畫、《壹週刊》、《東週刊》。佢哋問我睇乜書，我話小熊英二的《如果改變社會》，佢哋O咗嘴。」

「好多人都認識我，有些人對我好奇，會同我講吓傘運，有人話有去、有人話自己收過錢反佔中。後來我知道，有人唔鍾意我，覺得我入來之後，懲教執正嚟做，例如以前囚友食飯，一個食素一個食肉可以交換食物，阿Sir唔出聲，但好似話我入去之後就唔得。不過，又有人覺得我嚟之後好咗，阿Sir鬧得無咁甘。」

「囚友對政治唔太關心，但我都會同佢哋傾吓社會議題，一講到煙稅有加無減，好多人都火滾。就算幾政治冷感的人，係監獄都會關心自己的權益，例如頭髮要剪到只得6mm的長度、每兩周要剪一次，好多囚友都好唔鍾意，因為出獄時俾人見到，外人一睇就知你坐過監，是自尊心的打擊。我有問過懲教人員為何有這規例，他跟我說了一堆懲與教的理論，之後又提醒我唔好煽動破壞監獄秩序，後果係乜？佢無講。」

「在監獄，阿Sir問你有無投訴，你無，唔可以答個No字，要話Sorry Sir，即係唔可以同佢say no。我有問過點解要咁，無做錯嘢點解要講Sorry，懲教人員說是紀律訓練的一部分。」

「入房見阿Sir，唔可以直望佢雙眼，要仰頭45度角，點解要搞到目中無人？」

「囚友手上拿着的東西，不可放枱上，只可放地下。點解？我嘅理解係階級分別。」

「監獄有一張地氈，有太平紳士到訪先至會鋪。」

「太平紳士來巡視，話有投訴請舉手，那0.5秒，永遠都唔會有人舉手，只會在之後說聲Good Morning Sir。」

「在監獄要針對一個囚犯，是很容易的事，例如犯人手上有兩份報紙已是違例。」

早前有議員關注青少年犯稱在監獄被懲教署職員虐打，黃之鋒沒有被打過、也沒有目擊過，「但好多囚友都同我講，曾經被人打過。」

<figure>
<img src="https://web.archive.org/web/20210701031018im_/https://www.hkcnews.com/news_新聞/hk-discuss/2017/10/黃之鋒-20171031210851_903a_large.jpg" alt="">
<figcaption>兒時的黃之鋒，沒料到世界如此複雜，黑白善惡的界線原來並不簡單。網上圖片</figcaption>
</figure>

「我不時都會被懲教人員叫去傾偈，我有問過佢哋，點解要咁樣用粗口鬧班囚友，佢哋話，因為囚友係古惑仔，要咁樣先得。」

「在監獄，基本上係等時間過。我會思考好多嘢，例如監獄究竟有幾能夠幫到青年重新步入社會。你知道嗎，監獄所教的廚藝課程只有初級班，他們學完之後又如何進步？」

「監獄訓練人要服從紀律，但是否就等於會服從法律？監獄是一個沒有選擇、沒有獨立思考、沒有自己，只能夠聽話的地方。服從，是否就是社會最需要的價值觀？」

監獄的環境，不單囚犯難捱，黃之鋒發現，懲教人員也有他們的苦處。

「他們告訴我，做懲教平均壽命58歲，監獄是很壓抑的環境，他們的工作編更很密，高壓的管理和紀律也要承受不少壓力。懲教人員其中一更是下午1時半至8時，期間只可食麵包、三文治，不可食飯，冬天很辛苦，說是保安原因但很難理解。」

黃之鋒說過，會視監獄生活為退修。過去兩個月，他的眼界大開，除了明白到社會邊緣人的遭遇，也見識到監獄這個威權體制社會的縮影，如何扭曲人性、如何令人失去尊嚴，還有所謂「黑與白」、「懲與教」之間的那道模糊界線，與他相信的價值觀存有的矛盾。

他獲准保釋之後，即開始找人一同研究：青少年監獄的本質、外國青少年監獄的做法、香港青少年監獄的問題......他希望為在囚青年爭取合理權益。

「在監獄，我食得飽、瞓得著、開眼界，但這個不是一個我想再入去的地方。」他有另一單官司在身，佔旺藐視法庭罪已認罪11月料有判決，他有心理準備要再入監，「坐成人監應該會好一點，起碼可以直望阿Sir，又不用步操，仲有煎蛋食。」

黃之鋒爸爸曾「投訴」他不摺被，記者問他在監獄兩個月後，如今回家可會摺被，他諗到唔使諗就答：「唔會。」

畢竟，那張摺成立方體的被，還有那一連串的粗口，實在不堪回首。

摺被，不是真正的黃之鋒。

同樣地，即使有人讚他剪短頭髮型仔咗，他，也不會保留這個沉重的髮型。

[相關文章：父親細說  黃之鋒是怎樣煉成的](https://web.archive.org/web/20210701031018/https://www.hkcnews.com/article/7258/%E9%BB%83%E4%B9%8B%E9%8B%92-%E9%9B%99%E5%AD%B8%E4%B8%89%E5%AD%90-%E9%BB%83%E5%81%89%E6%98%8E-7261/%E7%88%B6%E8%A6%AA%E7%B4%B0%E8%AA%AA-%E9%BB%83%E4%B9%8B%E9%8B%92%E6%98%AF%E6%80%8E%E6%A8%A3%E7%85%89%E6%88%90%E7%9A%84)

<figure>
<img src="https://web.archive.org/web/20210701031018im_/https://www.hkcnews.com/news_新聞/hk-discuss/2017/10/法庭-Joshua%20Wong-羅冠聰-20171024165226_16cd_large.jpg" alt="">
<figcaption>黃之鋒及羅冠聰下周再到終院聽取上訴申請結果，兩人所屬的香港眾志，下周也會公布出戰立會補選的名單。美聯社圖片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210701031018/https://www.hkcnews.com/aboutus/#subscribe)
