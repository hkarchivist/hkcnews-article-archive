---
title: "派月餅節"
date: "2017-09-30"
author: "落區"
category: "眾說"
tags:
  - "落區"
  - "拾荒者"
  - "月餅"
url: "https://web.archive.org/web/20210712011619/https://www.hkcnews.com/article/7268/%E6%9C%88%E9%A4%85-%E6%8B%BE%E8%8D%92%E8%80%85-%E8%90%BD%E5%8D%80-7268/%E6%B4%BE%E6%9C%88%E9%A4%85%E7%AF%80"
original_url: "https://www.hkcnews.com/article/7268/%E6%9C%88%E9%A4%85-%E6%8B%BE%E8%8D%92%E8%80%85-%E8%90%BD%E5%8D%80-7268/%E6%B4%BE%E6%9C%88%E9%A4%85%E7%AF%80"
---

# 派月餅節

【撰文：鄧永謙】   
 ***作者為新福事工協會 [關懷貧窮學校](https://web.archive.org/web/20210712011619/https://www.facebook.com/mnaspc/) 事工主任***

今晚北角落區，見到熟悉的拾荒鄧婆婆手推車上已放了一盒月餅。婆婆話鐵盒裡面有兩個，而今天就已經收到四個月餅。佢仲話送月餅俾佢嘅人，都不約而同話：「我哋都唔食月餅嘅， 所以送俾你食。」

<figure>
<img src="https://web.archive.org/web/20210712011619im_/https://www.hkcnews.com/news_新聞/hk-discuss/2017/09/落區-中秋節-月餅-20170930142703_1ad7_large.jpg" alt="">
</figure>

但係婆婆原來係唔食月餅，因為月餅好痴牙，所以佢收咗都唔會食。問婆婆點解唔拒絕呢？

佢話有些係盛情難卻，有些就好快擺低就閃人，唯有接受咗之後，諗吓又點樣散番出去。婆婆仲話佢都唔會帶番屋企，「咁鬼重仲周圍拎來拎去咩，盡量想辦法俾其他人啦，唔通益老鼠食咩！你哋要唔要番個？」

在再三推讓下，最終有位弟兄仗義（其實係勉為其難）幫婆婆分擔咗一個月餅，不過呢位弟兄都唔會自己食，而打算轉送給一位朋友嘅囡囡喎。

我哋同鄧婆婆講，今晚落嚟探你兩手揈揈乜都冇喎？婆婆就話，大家咁熟仲送嘢？你哋嚟陪我傾偈，陪我收工送埋我去巴士站搭車已經好開心喇！

最後，婆婆睇住嗰盒月餅，口中講咗句：「過兩日仲多人送餅嚟呀......」相信，未來這幾日，婆婆仲有排「忙」。

理解好多人都想關心社區嘅街坊，好想在節期表達一份心意。但係除了從我們自己的角度出發之外，又是否嘗試從對方的位置、角度及處境，去反思、修正及改革所做的行動？還是我們只是每年不斷地去重複、因循地去做我們仍然認為是合理和美好的事情呢？

有時候，某些事情表面上可能是給街坊一份祝福，但其實背係或許為對方帶來額外的負擔及煩惱，而是一直被我們忽略及鮮有作檢討而已。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712011619/https://www.hkcnews.com/aboutus/#subscribe)

---

![博客 | 落區](https://web.archive.org/web/20210712011619im_/https://www.hkcnews.com/uploads/avatars/222b2172-bbab-48e0-88ba-3c7c229d881a.png?556908906)

**博客 | 落區**

【落區】落區是「關懷貧窮學校」帶領參與者學習認識本地貧窮問題，了解基層群體處境，持續與街坊建立關係的行動之一。落區意指要了解基層狀況，首先要進入社區，專欄會分享平日落區與街坊接觸的故事，基層生活的點滴，細看社會貧窮問題，一同反思生活與信仰。「關懷貧窮學校」是基督教機構新福事工協會轄下的部門，負責推動關懷貧窮教育，讓更多人關注本地貧窮問題及加入服侍基層群體的行列。
