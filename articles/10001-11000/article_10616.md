---
title: "做刑事，好low end？——駱應淦"
date: "2018-03-09"
author: "記者林勵"
category: "眾聞"
tags:
  - "御用大律師"
  - "資深大律師"
  - "李國能"
  - "駱應淦"
url: "https://web.archive.org/web/20210712014201/https://www.hkcnews.com/article/10616/%E9%A7%B1%E6%87%89%E6%B7%A6-%E5%BE%A1%E7%94%A8%E5%A4%A7%E5%BE%8B%E5%B8%AB-%E6%9D%8E%E5%9C%8B%E8%83%BD-10616/%E5%81%9A%E5%88%91%E4%BA%8B%EF%BC%8C%E5%A5%BDlow-end%EF%BC%9F%E2%80%94%E2%80%94%E9%A7%B1%E6%87%89%E6%B7%A6"
original_url: "https://www.hkcnews.com/article/10616/%E9%A7%B1%E6%87%89%E6%B7%A6-%E5%BE%A1%E7%94%A8%E5%A4%A7%E5%BE%8B%E5%B8%AB-%E6%9D%8E%E5%9C%8B%E8%83%BD-10616/%E5%81%9A%E5%88%91%E4%BA%8B%EF%BC%8C%E5%A5%BDlow-end%EF%BC%9F%E2%80%94%E2%80%94%E9%A7%B1%E6%87%89%E6%B7%A6"
---

# 做刑事，好low end？——駱應淦

**走入駱應淦大律師樓，書桌旁一張張相片有齊大半個法律界精英。一張是駱應淦與終審法院前首席法官李國能合照，不遠處的另一張，是駱應淦1978年取錄大律師前在英國應試，同期還有初出茅廬、現任終審法院法官馬道立和李義。李國能「take silk」成為御用大律師時與駱應淦、余若薇余若海姐弟等人合照，駱應淦輕輕掃走相架上的灰塵，細心一看，後排還有穿牛仔褲配襯衫，一面青澀的黃仁龍。旁邊一張相，則是駱應淦成為資深大律師時一眾徒弟道賀，包括出道不久的石永泰和袁國強。**

**資深大律師駱應淦被譽為「刑事四大天王」之一，尤以擅於刑事案中的庭上盤問見稱，在多宗大案中，都見到駱應淦以典型煙嗓盤問證人。問到要點處，台下公眾及傳媒有時屏息而待，生怕打亂節奏。**

**在散庭後，駱應淦庭外點一口煙，回想庭上盤問細節，有否問錯、問漏。外人看不到的，是庭上一人面對對方大狀及法官，這份壓力也是駱應淦執業近四十年的福份。可是，近年法律界尖子寧願去大chambers打民事案，對刑事案卻敬而遠之，難道刑事案真的比較「low end」？**

【相關新聞】 [駱應淦：應修例澄清自決準則　DQ前諮詢提名顧問會](https://web.archive.org/web/20210712014201/https://www.hkcnews.com/article/10536/駱應淦-dq-選管會-10536/駱應淦：應修例澄清自決準則-dq前諮詢提名顧問會)

<figure>
<img src="https://web.archive.org/web/20210712014201im_/https://www.hkcnews.com/news_新聞/hk-discuss/2018/03/駱應淦-20180306193140_52a6_large.jpg" alt="">
<figcaption>駱應淦專打刑事案，尤其以擅長盤問見稱。林勵攝</figcaption>
</figure>

駱應淦1978年成為大律師，當時兩個師傅，一是Ronald Mayne，另一個是李國能。「李國能，嗰陣已經係所謂嘅civil king，做咗六七年，嗰陣已經好把閉。」他初執業時在中環太子行一間狹小辦公室，沒有資源建立圖書館收藏法律書籍，「無書又無剩，唔做criminal做咩啊？」加上喜歡刑事「對人多過對paper」，事務律師多找他打刑事案，一打便是三十多年。

刑事訴訟其中精髓，是庭上控辯雙方對己方及對方證人盤問。駱應淦初入行時，閒時到法庭旁聽當時得令的刑事大狀上庭「學師」，例如旁聽已故御用大律師Anthony Sedgwick，仍執業的原訟庭前法官阮雲道盤問「好仔細」。當過差的大律師黎約翰（John Necholas）則是身材高大，駱應淦即席示範前輩的雄厚聲線：「I put it to you……」。

他心目中的滄海遺珠，竟是譚惠珠。「譚惠珠當時好巴閉㗎，警察部花名叫她聖母，因為聖母瑪利亞（Maria是譚洋名），因為佢做好多ICAC案，但我未見過佢，我出來時佢已經從政喇。」

<figure>
<img src="https://web.archive.org/web/20210712014201im_/https://www.hkcnews.com/news_新聞/hk-discuss/2018/03/李國能-駱應淦-馬道立-20180307193016_22be_large.png" alt="">
<figcaption>辦公室相中，齊集大半個法律界精英。左邊這張是終審法院首席法官李國能成為御用大律師時合照，後排右一穿牛仔褲的，是黃仁龍。右邊是駱應淦英國應考與同學合照，圖左兩個終審法院常任法官李義和馬道立。林勵攝</figcaption>
</figure>

駱應淦說，庭上盤問最重要提問是精簡有力，「short and punchy（短而有力）。太多問題人哋攞唔到重心，自己都失去重心」。同時，不忘宏觀一點看，不要糾纏某一個證人的某一點，有時更要臨場變通。

「（證人）可能講啲嘢同你成件案有些出入，如果你唔識避重就輕，咁就死喇，辯方大律師話第一證人亂講嘢，初初話咁之後離題百丈，要避免呢啲情況，就好睇human reaction。」

一次駱應淦盤問控方污點證人，他發現每次問起案發地點時，證人都不自覺「攤大手板」地回應，駱應淦覺得奇怪，「點解咁緊張呢？」

「我發覺佢以往好多呢類案底，過去每次都係灣仔區發生，灣仔最多係咩？麻雀館啊、酒吧，（問證人）『呢單係咪酒吧發生？』係。『係咪本地人』？鬼佬來的。」一問便問出案發地點及身份。「如果唔係咁嘅手勢，我就唔會醒起喺呢方面落咁多火力。」

內行看門道，刑事法律攸關人身自由，在法律界（不論事務律師或大律師）卻不是「首選」。駱應淦不諱言行內對刑事執業難免有偏見，「做criminal low end好多，你無機會上High Court（高等法院）」。「97問題出現前無人做（刑事），因為啲人移民，例如有shop theft（店舖盜竊）自己親戚朋友受問題困擾，佢哋覺得我哋緊要啲。」

不少法律尖子在牛津劍橋讀完法律，或者英國大學讀個LLM回來，變成本港法律界的搶手貨。「返來入Temple Chambers， 嗰啲有無人做criminal？一個都無。或者DVC（德輔大律師事務所）都無人做（刑事）。始終有得揀，人望高處啊。」此外，而委聘的被告少不免不是個個無辜，「有些案底纍纍，深水埗道友點會無辜呢，做吓做吓會無咗熱誠」，推動他下去辯護，是堅信無罪推定的原則。

近年法庭為了加快處理案件，尤其在民事案件大幅增加書面陳詞的比重，令新一代大律師口才重要性減低。駱應淦說，民事案趨勢的確如此，「少練嘅係會生疏一啲」，而刑事案仍盤問及爭議口供暫未有這樣的情況。

<figure>
<img src="https://web.archive.org/web/20210712014201im_/https://www.hkcnews.com/news_新聞/hk-discuss/2018/03/駱應淦-20180307193034_1aca_large.png" alt="">
<figcaption>駱應淦輕輕掃走相上的灰塵，指了指，「呢個就係Paul Shieh（石永泰）」，「呢個就係Rimsky」。林勵攝</figcaption>
</figure>

<figure>
<img src="https://web.archive.org/web/20210712014201im_/https://www.hkcnews.com/news_新聞/hk-discuss/2018/03/駱應淦-袁國強-20180307193251_a64b_large.jpg" alt="">
<figcaption>中排左二的，便是剛出道的前律政司司長袁國強。林勵攝</figcaption>
</figure>

駱應淦八十年代眾多徒弟，前任律政司司長袁國強及大律師公會前主席石永泰均是駱門出品，袁國強2007年參選公會，便是駱應淦提名。他記性之好，甚至連寫信來而沒有「入師門」都記得，包括傳媒人劉進圖，及決定教書的港大法律學院副教授戴耀廷。

九十年代左右，駱應淦卻不再收徒弟。駱應淦解釋這是希望新晉大律師可以熬過：「講真，（我）咁嘅年齡、資歷，啲官有時俾下面，後生唔應該學呢啲嘢。應該搵一個五六年standing，有足夠經驗上court、有信心，做嘢仔細，但唔係人面夠，個個要俾面嘅。」

「跟一個前輩學，睇到你學唔到，學咗都無用，官唔俾你咁用！」一句話，道出御用大狀的歷練。

### **後記－「香港法庭戲好滑稽！」**

駱應淦除了是資深大律師，另一人熟知的哥哥藝人駱應鈞。駱應淦笑著透露，駱應鈞曾在姐姐駱友梅介紹下入港台做記者，卻因一頭長髮惹上司不滿，駱應鈞憤而劈炮，其後加入無綫訓練班。

駱應鈞從影多年，可曾向他請教怎拍法庭戲？駱應淦不假思索便說，「佢最出名拍《壹號皇庭》都係做警察，無法庭戲」。話鋒一轉，駱應淦大彈香港電視電影法庭戲有形無神，不認真。「香港電視電影製作法庭戲好滑稽，講真個句，真正法庭邊係咁㗎？」他舉例說，戲中律師、大律師永遠分不清，「律政咩新人，三個女人四個bar（應是《四個女仔三個BAR》），firm同chambers分唔清楚。」

事件底因，除了因為成本不多外，駱應淦分析是因為香港編輯多參考美國法庭戲。「英國式就係綿裏針、陰毒啲，美國就陽剛啲、大動作、好誇張。」難怪搬到參照英式格局的香港法庭上，會「水土不服」了。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712014201/https://www.hkcnews.com/aboutus/#subscribe)
