---
title: "李嘉誠：大學未畢業就講「冇樓唔結婚」唔正常"
date: "2018-03-16"
author: "記者吳婉英"
category: "眾聞"
tags:
  - "李嘉誠"
  - "樓價"
  - "樓市"
  - "香港樓價"
  - "香港樓市"
  - "長和系"
  - "長和"
url: "https://web.archive.org/web/20210701145932/https://www.hkcnews.com/article/10830/%E6%9D%8E%E5%98%89%E8%AA%A0-%E9%95%B7%E5%92%8C%E7%B3%BB-%E6%A8%93%E5%83%B9-10830/%E6%9D%8E%E5%98%89%E8%AA%A0%EF%BC%9A%E5%A4%A7%E5%AD%B8%E6%9C%AA%E7%95%A2%E6%A5%AD%E5%B0%B1%E8%AC%9B%E3%80%8C%E5%86%87%E6%A8%93%E5%94%94%E7%B5%90%E5%A9%9A%E3%80%8D%E5%94%94%E6%AD%A3%E5%B8%B8"
original_url: "https://www.hkcnews.com/article/10830/%E6%9D%8E%E5%98%89%E8%AA%A0-%E9%95%B7%E5%92%8C%E7%B3%BB-%E6%A8%93%E5%83%B9-10830/%E6%9D%8E%E5%98%89%E8%AA%A0%EF%BC%9A%E5%A4%A7%E5%AD%B8%E6%9C%AA%E7%95%A2%E6%A5%AD%E5%B0%B1%E8%AC%9B%E3%80%8C%E5%86%87%E6%A8%93%E5%94%94%E7%B5%90%E5%A9%9A%E3%80%8D%E5%94%94%E6%AD%A3%E5%B8%B8"
---

# 李嘉誠：大學未畢業就講「冇樓唔結婚」唔正常

<figure>
<img src="https://web.archive.org/web/20210701145932im_/https://www.hkcnews.com/news_新聞/hk-discuss/2018/03/李嘉誠-20180316233258_abce_large.png" alt="">
</figure>

香港地產霸權為人詬病多時。作為龍頭地產商的李嘉誠，去年在長和記者會上慨嘆，香港以往具有活力，惟今日眾人只顧「炒樓、賺多啲、樓起高啲」，已經沒有理想。他今日宣布引退，再有記者問到他對市民買樓的看法，他說：「對於買樓呢個問題，太注重都唔啱嘅。譬如，一個大學未畢業嘅，我記得，佢個女朋友同佢講：『如果冇樓，我唔同你結婚。』如果咁嘅諗法呢，如果我做男嘅，我會同佢講：『你趁而家後生搵第二個啦。』」他批評，這樣的想法是「唔正常」。

至於對香港未來樓價的預測，李嘉誠稱「唔敢講」，因為樓價在過去一、兩年倍升，與市民收入脫節。他重申，主張多建公屋及居屋，「咁多年嚟，我一路都話，加啲稅唔緊要，喺教育、醫療（開支），現在教育、醫療固然重要。公屋問題影響到基層，水浸眼眉咁緊張嘅。」

李嘉誠被問到，給多少錢幼子李澤楷投資？「你諗吓我會唔會同你講？可以講我俾佢嘅錢，足夠佢現在生意好多倍，到佢一路買公司、一路做生意，佢都好busy。」

有記者問他與周凱旋是否已經結婚，他反問：「呢個呢……你話我會唔會答？你邊間（新聞機構）呀？（答：《蘋果日報》）《蘋果日報》……」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210701145932/https://www.hkcnews.com/aboutus/#subscribe)
