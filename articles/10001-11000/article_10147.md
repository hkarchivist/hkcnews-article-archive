---
title: "區諾軒：用兩年企穩民主運動，再重頭行落去"
date: "2018-02-14"
last_updated: "2018-02-14 23:14:20"
author: "記者林勵"
category: "眾聞"
tags:
  - "DQ"
  - "立法會補選"
  - "區諾軒"
url: "https://web.archive.org/web/20210702181715/https://www.hkcnews.com/article/10147/%E5%8D%80%E8%AB%BE%E8%BB%92-%E7%AB%8B%E6%B3%95%E6%9C%83%E8%A3%9C%E9%81%B8-dq-10158/%E5%8D%80%E8%AB%BE%E8%BB%92%EF%BC%9A%E7%94%A8%E5%85%A9%E5%B9%B4%E4%BC%81%E7%A9%A9%E6%B0%91%E4%B8%BB%E9%81%8B%E5%8B%95%EF%BC%8C%E5%86%8D%E9%87%8D%E9%A0%AD%E8%A1%8C%E8%90%BD%E5%8E%BB"
original_url: "https://www.hkcnews.com/article/10147/%E5%8D%80%E8%AB%BE%E8%BB%92-%E7%AB%8B%E6%B3%95%E6%9C%83%E8%A3%9C%E9%81%B8-dq-10158/%E5%8D%80%E8%AB%BE%E8%BB%92%EF%BC%9A%E7%94%A8%E5%85%A9%E5%B9%B4%E4%BC%81%E7%A9%A9%E6%B0%91%E4%B8%BB%E9%81%8B%E5%8B%95%EF%BC%8C%E5%86%8D%E9%87%8D%E9%A0%AD%E8%A1%8C%E8%90%BD%E5%8E%BB"
---

# 區諾軒：用兩年企穩民主運動，再重頭行落去

**香港眾志周庭被拒參選，南區區議員區諾軒在提名完結前那個周末，才臨危受命參選港島區立法會補選，是他從政最趕急的一次競選工程，準備時間較他2016年參選批發及零售界功能組別更短。**

**用兩個月時間去籌謀兩年多的立法會任期，區諾軒說如果當選的話，工作焦點不在議會，而是希望重建民主派及社區力量，令2019年區議會選舉議席有所增加。他又強調，即使今次當選，2020年立法會換屆選舉時不會留戀議席，寧願支持香港眾志再參選。**

**「我做呢個位只係兩年幾時間，可以做到乜呢？你同人哋講可以立即普選，呢個唔現實，我哋（民主派）連企都企唔穩。我哋企得穩返，再重頭行落去，已經係好難得。」**

<figure>
<img src="https://web.archive.org/web/20210702181715im_/https://www.hkcnews.com/news_新聞/hk-discuss/2018/02/區諾軒-立法會補選-20180209180450_1597_large.jpg" alt="">
<figcaption>平日表現輕鬆的區諾軒，今次競選主打抗議DQ，宣傳相片故意拍攝得比較沉重。「因為我們預視到如果真係DQ，社會就人神共憤，我應該要將憤怒講出來。」但他唔搞gag唔得，笑言「希望做一個好好的選戰，因為我係教呢科㗎！」林勵攝</figcaption>
</figure>

香港眾志周庭被正式DQ前夕，外界心照不宣的「周庭Plan B」區諾軒，在無通知傳媒下，低調到東區民政事務處報名參選。「好諷刺地，我禮拜六去報名係9點幾，周庭接到DQ通知係10點半的時候，我一路報名、我作為替補人選報定名，都無諗過周庭被DQ。唔係因為周庭DQ所以（我）去報名，而係要去報定（名），然後一路報，一路確認周庭被DQ。」

區諾軒報名後，等了4日才獲確認參選資格，本來不特別緊張的他，在各傳媒「早午晚」連番催促之下，加上「不同的傳媒搵不同角度給選舉主任考慮會否DQ」，令區諾軒擔心起來，甚至會想被DQ後能否再參選下屆區議會。

為避免有任何差池，競選團隊對區諾軒下了封口令，「我哋嗰陣敏感到，連『同眾志保持距離』都話唔應該講。但有報章報道咗『區諾軒出現在（按：周庭被DQ翌日）集會中，他聲言要和眾志保持距離。』咁好弊」。

區諾軒在民主黨時，曾經參選區議會（2011年起當選南區利東區議員至今）及立法會（2012年立法會選舉，區諾軒與涂謹申及趙家賢以同一名單參選超級區議會；2016年立法會選舉，區諾軒參選批發及零售界功能組別），區諾軒形容今次補選是「最無癮」的一次，「因為參選有誓師，或者同記者講理念係咩，但其實嗰一下（等確認參選資格）基本上冚晒啲機會」。

「當年陶君行報九龍東，話（選）九龍東係『奠邊府』。你有個主題開宗明義講出來嘛。結果去到我確認資格嘅禮拜四之後先開到記招。係好無癮、唔公平嘅選舉！我哋應該有免於恐懼的自由，點解參選要搞到咁避忌？點解要咁？」區諾軒說來仍然有氣，他認為不論港獨、自決，甚至支持一國一制都應起碼有參選權，「DQ的機制只能經人民投票去DQ，應該是人民（決定），而不是政府。」

<figure>
<img src="https://web.archive.org/web/20210702181715im_/https://www.hkcnews.com/news_新聞/hk-discuss/2018/02/立法會補選-區諾軒-周庭-20180214162031_1a0d_large.jpg" alt="">
<figcaption>區諾軒 (右) 刻意選擇與主要對手陳家珮相同的競選口號「法治」，不知是否選舉研究一科的新招？資料圖片</figcaption>
</figure>

區諾軒目前在城市大學社會科學部擔任客席講師，任教選舉研究，尤其是選舉工程。他的主要對手新民黨陳家珮以「捍衛法治」為競選口號，區諾軒則刻意選擇用「法治不是阿爺話事」作為他的口號，一打DQ牌，二希望搶回「法治」話語權。

「我係故意衝住佢（陳家珮）捍衛法治而來到的，我要指出佢嘅定義同我嘅定義唔同。佢嘅『捍衛法治』定義，就係法庭要強行執法，要判決三子、判決佔中人士，之後回歸理性，我就話你嘅法治係錯嘅。我嘅法治係講一國兩制唔係阿爺話事，呢個係我同佢故意對比。」

陳家珮其後受訪時，形容區諾軒與周庭「沒有分別」。區諾軒不願「分析」陳家珮的選舉策略，只是說今次選舉市民希望「爭番啖氣」。區諾軒說：「政制退無可退了，2016年港獨DQ不理，自決派DQ我唔知你理唔理，下一步係支持23條就被DQ，各位香港人你理唔理？」

除了政治議題，區諾軒承認，港島區也是三區地區直選中挑戰性最高的，一方面是競選工程起步遲，二是港島多中間選民，「他們可能未必看普選，但看資歷、經驗。」30歲的區諾軒標榜他是4名候選人中年紀最輕，但他由中大學生會及民陣做起，從政資歷最深。即使面對中產選民，區諾軒不怯打左翼經濟政策，例如開徵資產增值稅、開徵空置稅及配合租務管制等。

<figure>
<img src="https://web.archive.org/web/20210702181715im_/https://www.hkcnews.com/news_新聞/hk-discuss/2018/02/區諾軒-羅健熙-立法會補選-20180214162907_1fa6_large.jpg" alt="">
<figcaption>區諾軒（左一）今次獲民主黨舊黨友柴文翰（左二）及羅健熙（右二）助拳，協助訓練辯論。羅健熙fb圖片</figcaption>
</figure>

民主派今次四區候選人英文名縮寫成「PAGE」，寓意揭開民主新一頁，周庭的Agnes換上區諾軒「Au」。民主派過去以守住分組點票催票，可是如今立法會《議事規則》被修改，更面對議員及參選人被DQ，民主運動之路如何邁出新一頁？

區諾軒承認，反對勢力這幾年「好傷」，如果當選的話，除了追究DQ周庭的責任，未來兩、三年工作重點在議會外，將資源保留在社區，着力重建及傳承民主運動力量、將他的議席「公有化」。區沒有明確說出的，是民主派採取守勢的準備，保留實力及重建地區組織。

「未來數年，香港會是相當黑暗的日子，但都要提出一個讓自己、讓這把聲音不要被壓下去的方案。星球大戰（中）俾帝國軍打到九彩，Jedi都死晒，但都要搵辦法、搵個地方匿埋。」

「議會你話廢咗佢，係啊廢咗佢，呢個唔係我主要重點。我做好本份、投啱票，抗爭做得恰當，我重點應該將（議席）位置及資源，有機會喺港島各區參與社區工作。」

區諾軒說，希望將議席所得的資源及影響力，給有意參選2019年區議會選舉的人士，例如參選人利用他辦事處的資源，聯繫不同團體。「如果明年民主派區議員比今屆數目還多，我覺得都應該有功課交。我唔會樂觀到話有改變，但希望傘後當選的人，希望佢哋唔好死、唔少輸。」

至於兩年半後的立法會選舉，區諾軒表明今次參選是讓周庭DQ後選民有機會表態，但議席是香港眾志羅冠聰2016年大選贏得，他並不留戀議席。「假如佢哋（眾志）參選（2020年立法會選舉），我寧願支持佢哋。」若眾志民主自決的黨綱再次被拒參選又如何？區諾軒不願正面回應，只說這是「想得太遠」。

3.11立法會補選，港島區候選人除了區諾軒，還有：伍廸希、任亮憲、陳家珮。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210702181715/https://www.hkcnews.com/aboutus/#subscribe)
