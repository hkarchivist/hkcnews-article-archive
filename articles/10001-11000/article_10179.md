---
title: "棟篤笑匠Vivek教你逗利是　台上十年做真香港人"
date: "2018-02-16"
author: "實習記者莊曉彤"
category: "眾聞"
tags:
  - "Vivek Mahbubani"
  - "印度人"
  - "棟篤笑"
url: "https://web.archive.org/web/20210712013900/https://www.hkcnews.com/article/10179/vivek_mahbubani-%E6%A3%9F%E7%AF%A4%E7%AC%91-%E5%8D%B0%E5%BA%A6%E4%BA%BA-10179/%E6%A3%9F%E7%AF%A4%E7%AC%91%E5%8C%A0vivek%E6%95%99%E4%BD%A0%E9%80%97%E5%88%A9%E6%98%AF-%E5%8F%B0%E4%B8%8A%E5%8D%81%E5%B9%B4%E5%81%9A%E7%9C%9F%E9%A6%99%E6%B8%AF%E4%BA%BA"
original_url: "https://www.hkcnews.com/article/10179/vivek_mahbubani-%E6%A3%9F%E7%AF%A4%E7%AC%91-%E5%8D%B0%E5%BA%A6%E4%BA%BA-10179/%E6%A3%9F%E7%AF%A4%E7%AC%91%E5%8C%A0vivek%E6%95%99%E4%BD%A0%E9%80%97%E5%88%A9%E6%98%AF-%E5%8F%B0%E4%B8%8A%E5%8D%81%E5%B9%B4%E5%81%9A%E7%9C%9F%E9%A6%99%E6%B8%AF%E4%BA%BA"
---

# 棟篤笑匠Vivek教你逗利是　台上十年做真香港人

情人節那天，灣仔動漫基地上演了兩場棟篤笑，一場是「情人場」、另一場是「單身場」。表演場地很小，一塊卡板架設的舞台，鋪上綠色地墊，台上只有一支mic stand與mic，台下放了40張椅子，基本上就已經沒有鬆動的位置，好讓觀眾與表演者有更多互動。舉辦這兩場棟篤笑的，是一個名為「 [爆笑館](https://web.archive.org/web/20210712013900/https://www.facebook.com/halloflaughs/) 」的團隊，每場有5位棟篤笑表演者，有IT人、有媽媽、有文青⋯⋯還有壓軸出場、土生土長的印度裔香港人—Vivek（又稱阿Vi）。

主持人Tim介紹Vivek的時候，總是稱呼對方做「差仔」。在香港土生土長的Vivek沒有改中文名，他覺得這也是一種表態，他認為起一個中文名與做一個香港人，兩者其實沒有關係，「只不過係令人覺得信啲，『你話自己香港人嚟㗎喎，點解冇中文名呀？』咁係咪有中文名就係香港人先？」濃眉大眼的Vivek、下巴留鬚，今年35歲，能說一口流利廣東話。

有趣的是，他表演棟篤笑已經10年，從開始時到之後的每一個階段，與他的種族和身份認同，有着怎樣的關係？

**大年初一，先聽聽Vivek這一段拜年棟篤笑：**


{{< video src="https://web.archive.org/web/20210712013900if_/https://www.youtube.com/embed/nstcPLDWt1E" >}}


<figure>
<img src="https://web.archive.org/web/20210712013900im_/https://www.hkcnews.com/news_新聞/hk-discuss/2018/02/棟篤笑-印度人-Vivek%20Mahbubani-20180215045924_129a_large.jpg" alt="">
<figcaption>Vivek（左一）與「爆笑館」同事在情人節那天，提早一小時到場地佈置，所有器材都是從他家中運送到來。莊曉彤攝</figcaption>
</figure>

Vivek的笑話取材自他身邊的趣事，他會用手機記下有趣的事物，然後用他的角度重新演繹，希望觀眾在大笑之餘，還有一種「係喎！」的感覺。最近，他留意到屋企附近的行人電梯，香港人慣企右邊，但當遇有遊客站在左邊，香港人不會說一聲「excuse me」，而是啤著對方的後頸，彷彿要令對方感覺到後面有一團怒火。他於是覺得好有趣，「我留意到香港人喺香港生活呢，會覺得『你唔係要我講吓嘛』、『點解要我教你呀，補習好貴㗎。』」於是他便靠自己雙眼觀察香港地的人與事。

他將日常生活搜集得來的笑料組織起來，然後帶到一個叫Openmic的地方試一試觀眾反應。Openmic設於灣仔一間酒吧，每月有兩晚為棟篤笑表演者提供免費場地，觀眾購買飲品便可入場。笑話經過試驗後，Vivek會反覆修訂再試觀眾反應，務求真正表演時成功讓人發笑。

<figure>
<img src="https://web.archive.org/web/20210712013900im_/https://www.hkcnews.com/news_新聞/hk-discuss/2018/02/印度人-Vivek%20Mahbubani-棟篤笑-20180215045821_2227_large.jpg" alt="">
<figcaption>Vivek擔任情人節兩場騷的壓軸表演者，觀眾笑聲不斷。莊曉彤攝</figcaption>
</figure>

談起他善於發掘新角度，原來跟他的成長背景有關。Vivek在香港土生土長，但外貌、膚色的分別，依然令他受到了歧視，他自小就要學會正面回應。他曾在學校被人取笑眼大，於是回家問媽媽：「點解我哋啲眼睛咁大呀？」媽媽回答他說：「冇問題㗎，睇嘢清楚啲囉。」Vivek就覺得「係喎係喎，冇錯㗎，眼大啫～我哋都睇到嘢㗎。」

「我媽媽係個好正面嘅人，成日令我覺得：唔好覺得自己有錯、你嘅種族唔係錯，冇啱嘅種族㗎嘛。」Vivek媽媽是中學英文老師，從印度來嫁給居港印度人已經四十年，來港後發現世界很大、有很多可能性，所以經常提醒Vivek不要只問對錯，而是問「點解會咁？」Vivek說：「我成日都同自己講，我唔想第一個反應就係話人歧視，因為我唔想用種族來做一個藉口。」他認為如果把所有不如意事都視作種族歧視，會使自己終日活在負面情緒當中。

他提到自己去街市買菜時，檔販見他外表是外國人，就會說：「蹦休」、「蹦休」（指「朋友」）。他知道對方想扮印度人講不咸不淡的廣東話，他當下的反應是表示自己其實識中文，但一些同鄉卻會覺得對方在取笑印度人，認為這是歧視。Vivek又會再想，如果自己不懂中文，對方講「蹦休」或是「朋友」，自己還是聽不懂，「我唔會因為你個音歪咗，所以就『oh I know 蹦休』咁樣，that’s stupid!」這件事便成了他的笑話題材。

Vivek識睇中文但至今仍唔識寫，中學成功考入名校男拔萃，更入了學校泳隊。他不記得兒時有否被人叫過「差仔」，只記得中學第一日返學被人話：「差仔，呢到唔歡迎你」，Vivek就串番對方：「你當我聾㗎？」 他當時已明白並非自己種族有問題，反而覺得：「WTF？who are you to call me 『差仔』!?」後來他開始習慣在這個城市聽到「差仔」，由當初的WTF變成心平氣和，直至表演棟篤笑他更會攞「差仔」來自嘲。

「因為我一路以嚟都唔可以話跟大隊，永遠都覺得點解呢？點解你唔同我做friend呀？我做錯啲咩？會令到我每一樣嘢都問清楚。In a way，係個情況逼到我要咁樣諗嘢，而咁樣諗嘢，就exactly同棟篤笑好有關係。因為棟篤笑就係搵個新角度，咁我一路都fit唔到（個社會），我就要自己搵啲角度，於是呢個習慣就變成咗我嘅職業。」Vivek說。

<figure>
<img src="https://web.archive.org/web/20210712013900im_/https://www.hkcnews.com/news_新聞/hk-discuss/2018/02/棟篤笑-Vivek%20Mahbubani-印度人-20180215045845_1b39_large.jpg" alt="">
<figcaption>Vivek以前用筆記簿摘低笑料，但自從有一次不見了筆記簿，就轉用手機記錄。他一般書寫英文，腦袋會自動變成廣東話棟篤笑內容，有時也會用語音輸入法打廣東話。莊曉彤攝</figcaption>
</figure>

Vivek常常在放學後與幾個同學組隊玩online game，更為隊伍開設網頁，自此對網頁設計大感興趣，之後考上城大的創意媒體學院學士學位。這時候的他，很喜歡看棟篤笑，但未有將之視為志業，直到大學畢業後他被告知患癌，改變了他的想法。

2005年大學畢業後，他回到學院當教學助理，不過一個學期後，他收到醫院電話，確診患上淋巴癌第二期。Vivek這回無辦法從正向角度理解事情，「睇戲個個都死㗎啦，甩晒頭髮，第二日就死咗。我就覺得，喔，玩完㗎喇？！廿幾歲就玩完㗎喇？！有冇搞錯，未玩夠喎。」他慢慢了解身患的淋巴癌後，接受化療約半年。化療期間，每21日打一次針，打針之後會無胃口、想嘔、疲憊不堪，直到打針後第11日才開始回復精神，到了第18、19、20日就是最有精神的。

所以，治療期間Vivek會把握最有精神的幾日，做自己想做的事、約朋友食飯，因為他知道要是浪費了這幾天，便要再等20日。這個過程令他感受到：「啲人成日話今日唔把握、聽日冇機會，講下就冇咩嘢，但呢個係我嘅現實，唔會話『聽日會更好。』」他開始珍惜時間，也趁著在家休息的時候看了很多很多書，為康復後成為「the best web designer」 作準備。

他為此看了許多經濟學、商業、品牌建立等的書籍，其中一本是《孫子兵法》英文版，是他最喜歡的書之一。「因為好多外國business schools 都話係 must read book。我話有幾勁呀，打仗咩而家，但睇完覺得佢講嘅嘢好重要，佢第一課就係講planning，如果你個plan係話你贏，你會贏；連你個plan都show唔到你會贏，你點贏呢？」Vivek不僅看《孫子兵法》，更遍讀不同人對《孫子兵法》的詮釋。

半年過去，Vivek康復後便獲一間負責網頁設計的大公司聘用，但6個月後他發覺所學不多，倒不如變成自僱人士，建立自己的品牌。

<figure>
<img src="https://web.archive.org/web/20210712013900im_/https://www.hkcnews.com/news_新聞/hk-discuss/2018/02/棟篤笑-Vivek%20Mahbubani-印度人-20180215045903_1612_large.jpg" alt="">
<figcaption>Vivek喜歡看《孫子兵法》，走到書櫃面前馬上就找到了這本愛書。莊曉彤攝</figcaption>
</figure>

這時候已經是2007年，Vivek一次偶然見到報紙廣告稱有棟篤笑比賽，「我就話咁不如參加試下啦。我純粹想試，覺得好正、好好玩、好enjoy，冇諗住做職業。」而他在這次廣東話棟篤笑比賽中取得了冠軍，翌年再於英文組別奪冠，成為圈內備受認可的雙語棟篤笑表演者。雖然那時候他未有打算全職做棟篤笑，但因為大病過後，他不想浪費時間，覺得既然已經在棟篤笑方面投入時間，就不想只是玩玩而已，要想辦法「玩盡佢」。

於是，他一邊接網頁設計的工作，另一邊嘗試找棟篤笑的表演機會。「一開波呢，就係敲門嘅，『我係邊個邊個，有冇興趣合作下呀？』或者我會email 啲人，話見到你哋嚟緊有個event喎，會唔會考慮請個comedian，我好樂意免費做。」初時Vivek很多表演都願意不收費，志在活動場刊有一頁介紹他，從而建立名氣。

<figure>
<img src="https://web.archive.org/web/20210712013900im_/https://www.hkcnews.com/news_新聞/hk-discuss/2018/02/Vivek%20Mahbubani-棟篤笑-印度人-20180215045945_202e_large.jpg" alt="">
<figcaption>Vivek家中佈置簡單，目前與媽媽同住。莊曉彤攝</figcaption>
</figure>

不過，初出茅廬不免遇有挫折，最難受的一次是被台下觀眾催促離場。大概是2011年，Vivek一次受邀到私人活動表演20分鐘英文棟篤笑。Vivek習慣早些到表演場地看看觀眾是甚麼類型的人，於是當晚6時已到場，為3小時後開始的表演作準備。他見到人們一直飲酒，由6點飲到8點半，待人們坐好準備開餐，主持人醉熏熏地上台，望向Vivek說：「Hey man, you funny? ok here.」台下的觀眾又醉又餓，根本沒有人理會台上的Vivek，但他亦只得堅持下去，直到距離表演結束剩下3分鐘。喇叭開始不斷傳來回音，突然就有台下觀眾站起來說：「Maybe that’s the sign to get off the stage.」Vivek便表示快將結束表演，好不容易終在3分鐘後結束了這場鬧劇。

「當時真係好hurt，我真心想令人笑，有冇做錯呢？我啲笑話係咪唔OK？係咪講快咗？喺到怪責自己，但而家諗番，根本個情況唔啱我，一班人佢哋掛住食嘢，係唔會專心聽你講。佢地甩咗我一個key point，就會冇咗context。」Vivek汲取教訓，決定以後不讓觀眾邊食邊聽，最多只能帶飲品入場欣賞他的棟篤笑。

Vivek視每一次失敗為一個教訓，經驗累積下來，「我哋學到就係，棟篤笑成功，唔係笑話內容行先，笑話只會佔三成左右，個氣氛、個場地、啲聲效呀、啲燈光呀、啲人個mood、你俾人第一下個印象，都好影響。」他試過應主辦單位要求，在正式表演前預演一次讓老闆等人看看。豈料，對方提供一個會議室、極光亮的白燈、老闆排排坐，Vivek站著如應徵者，氣氛相當奇怪。Vivek一邊講，老闆一邊與旁人低聲認真討論：「呢個OK。」、「第二個唔錯。」自此，Vivek拒絕所有到辦公室預演的要求。

「由初時開波唔識嘢，以為棟篤笑講笑話之嘛，求其講下笑就得啦。」到現在發現棟篤笑的成功不單靠笑話內容，他決定自己購入裝備，喇叭、mic stand、燈光，全都放在家中一個儲物房。即使對方只提供「吉房」一間，都無阻Vivek做棟篤笑。

他現時是全港少有的全職棟篤笑表演者。他與幾個香港朋友在4、5年前以「Vivek and Friends」為名搞棟篤笑表演，隨著表演者與廣東話棟篤笑的生態日漸成熟，團隊改名「爆笑館」，致力推廣廣東話棟篤笑。「爆笑館」每月都有小型表演，也會接受一些公司邀請表演，每場收費約1至2萬元，加上Vivek個人獲邀的表演，他認為這些收入足以讓他過到「very comfortable life」。

<figure>
<img src="https://web.archive.org/web/20210712013900im_/https://www.hkcnews.com/news_新聞/hk-discuss/2018/02/棟篤笑-印度人-Vivek%20Mahbubani-20180215045728_1b3e_large.jpg" alt="">
<figcaption>棟篤笑舞台令Vivek散發耀眼光芒。莊曉彤攝</figcaption>
</figure>

轉眼間，Vivek做棟篤笑已經10年，台上十年功有何轉變？「以前好多係講自己身份，印度人嗰啲嘢，但10年之後唔單止我自己講得悶，人哋覺得你香港人嚟嘅啫，你唔好同我講印度人嗰啲啦，你唔好呃我啦。」

10年前，Vivek初踏台板，往往首先澄清：「你冇聽錯，我真係講緊中文。」看著眼前濃眉大眼的印度人，說著跟自己一樣流利的廣東話，觀眾無不驚喜大笑。10年後的今天，Vivek的笑話不再是談種族、身份認同，而是作為一個香港人觀察到的日常趣事。

上個月，他將一段關於DSE英文聆聽的笑話放上Facebook，至今獲得3萬個讚好、哈哈及心心，逾13,000次分享。他透過這個笑話，突出香港學生在學習英文時遇上的荒謬事，引起很多學生共鳴：「It's just so stupid. 我去學校講番，啲人覺得係囉，邊有人咁樣講嘢㗎。」這個笑話早在幾年前已經寫下，Vivek笑言自己沒有考過DSE，但考A-level 時已經是這般荒謬，所以片段喚起了大家的回憶，引發共鳴。他要強調的是，這個笑話與印度人的身份沒有關係，純粹是從一個普通的香港人的角度出發。


{{< video src="https://web.archive.org/web/20210712013900if_/https://www.facebook.com/plugins/video.php?href=https%3A%2F%2Fwww.facebook.com%2FfunnyVivekM%2Fvideos%2F10155586535474678%2F&show_text=0&width=476" >}}


**Vivek認為：「我一路都喺度話我係一個香港人，香港咩人都有，我唔需要你包容我，我哋一齊玩，as simple as that。十年之後咩都好啦，香港人呢個身份對我嚟講係再重啲，係因為我好多時被人問問題都係關於我嘅身份，而我要不停去諗通究竟係咪呢？」**

**許多中學通識科老師很喜歡找Vivek講身份認同，他亦很喜歡到學校分享，因為他會跟學生說很多生活習慣與大家無異，令學生思考何謂「香港人」。Vivek認為：「我嘅種族係永遠都改變唔到㗎嘛，咁係咪因為呢樣嘢我呢一世永遠都做唔到香港人呢，咁咪唔啱囉，that’s my point。反而，你一個人嘅種族、膚色，一個你冇選擇嘅嘢，應該係最尾一個factor。」**

<figure>
<img src="https://web.archive.org/web/20210712013900im_/https://www.hkcnews.com/news_新聞/hk-discuss/2018/02/印度人-棟篤笑-Vivek%20Mahbubani-20180215045753_1dff_large.jpg" alt="">
<figcaption>棟篤笑結束後，Vivek和戰友通常會食飯慶功，並共享雪糕。莊曉彤攝</figcaption>
</figure>

Vivek到外國表演，也會介紹自己來自香港、是香港的代表，「我可以representing Hong Kong、我可以令到香港驕傲嘅，我會好開心。」 他與朋友組成的「爆笑館」，有一個目標，就是到世界各地的唐人街表演廣東話棟篤笑。

他笑著說：「但我最終想做到啲咩呢，就係我想去表演，三藩市咩都好，一家大細嚟睇，好大機會啲仔女廣東話咋過我㗎嘛，我就想做緊show嗰陣，唔係聽到人哈哈哈，係聽到『你睇下你，人哋幾好，失禮晒我。』對我嚟講好好笑。」

Vivek曾經以印度人講得一口流利廣東話作笑料，每次一開口就帶給人驚喜；但現在他不用再強調自己是識講中文的印裔香港人，因為棟篤笑令他更明白香港，令他可以做個真香港人，更希望可以反過來，被觀眾的反應逗樂。這位棟篤笑匠，娛人之餘，更不忘娛己。

註：「爆笑館」年初三開騷，表演詳情可參考其 [facebook專頁](https://web.archive.org/web/20210712013900/https://www.facebook.com/halloflaughs/) 。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712013900/https://www.hkcnews.com/aboutus/#subscribe)
