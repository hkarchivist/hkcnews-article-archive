---
title: "捐肝阿甄有個「非常媽媽」：我是個反面教材"
date: "2018-02-17"
author: "記者吳婉英"
category: "眾聞"
tags:
  - "捐肝手術"
  - "鄭凱甄"
  - "鄧桂思"
url: "https://web.archive.org/web/20210712013906/https://www.hkcnews.com/article/10190/%E9%84%AD%E5%87%B1%E7%94%84-%E6%8D%90%E8%82%9D%E6%89%8B%E8%A1%93-%E9%84%A7%E6%A1%82%E6%80%9D-10190/%E6%8D%90%E8%82%9D%E9%98%BF%E7%94%84%E6%9C%89%E5%80%8B%E3%80%8C%E9%9D%9E%E5%B8%B8%E5%AA%BD%E5%AA%BD%E3%80%8D%EF%BC%9A%E6%88%91%E6%98%AF%E5%80%8B%E5%8F%8D%E9%9D%A2%E6%95%99%E6%9D%90"
original_url: "https://www.hkcnews.com/article/10190/%E9%84%AD%E5%87%B1%E7%94%84-%E6%8D%90%E8%82%9D%E6%89%8B%E8%A1%93-%E9%84%A7%E6%A1%82%E6%80%9D-10190/%E6%8D%90%E8%82%9D%E9%98%BF%E7%94%84%E6%9C%89%E5%80%8B%E3%80%8C%E9%9D%9E%E5%B8%B8%E5%AA%BD%E5%AA%BD%E3%80%8D%EF%BC%9A%E6%88%91%E6%98%AF%E5%80%8B%E5%8F%8D%E9%9D%A2%E6%95%99%E6%9D%90"
---

# 捐肝阿甄有個「非常媽媽」：我是個反面教材

還記得阿甄捐肝給鄧桂思的 [故事](https://web.archive.org/web/20210712013906/https://www.hkcnews.com/article/9164/%E9%84%AD%E5%87%B1%E7%94%84-%E9%84%A7%E6%A1%82%E6%80%9D-%E6%8D%90%E8%82%9D%E6%89%8B%E8%A1%93-9176/%E9%98%BF%E7%94%84%E6%8D%90%E8%82%9D-%E4%B8%80%E5%A0%B4%E3%80%8C%E6%B8%AF%E5%A5%B3%E3%80%8D%E5%B9%AB%E4%BA%BA%E7%9A%84%E6%80%9D%E8%BE%A8%E4%B9%8B%E6%97%85) ？香港人記得，去年26歲的鄭凱甄說過，是她媽媽最初鼓勵她捐肝教人，甚至幫她打電話去醫院登記資料，更全程「百分百」支持她。

究竟阿甄有一個怎樣的媽媽，才能成就阿甄這個純真、善良、不計較得失、勇往直前的女兒？

阿甄媽媽叫阿Wen，44歲。她憶述養育女兒的過程：

－－阿Wen以前整天跟著一班街童在外胡混，直至18歲陀住阿甄，才稍為「收心養性」；   
 －－大肚時，仍不失本性繼續爆粗；粗口，是她對女兒的「胎教」；   
 －－阿甄識行識走時，阿Wen帶住阿甄兩姊弟行街，阿甄在商店門外幫她拿袋、看顧弟弟；   
 －－阿甄剛上幼稚園低班，阿Wen每日爛瞓不起，讓3歲女兒自行起床、刷牙、洗面、紮辮、出門、等校巴；   
 －－阿甄十幾歲大，阿Wen遞上一根香煙，要女兒吸一口……

阿Wen說：「我唔識湊佢哋，唔識認真湊，唔識點樣係『正統』湊。我用自己細個嘅記憶......自己點樣長大，就點樣去湊。」

她走過一段成長崎嶇路，「我覺得自己係好反面，用個反面教材嚟教我個女，將我嘅經歷講俾個女聽，分享我嘅過去，等佢感受吓媽咪曾經係點樣，佢會去思考，諗番我做得啱定唔啱。」

兒時的苦，卻令阿Wen明白到幫人和令其他人快樂的重要，這也是她送給女兒阿甄的DNA。

<figure>
<img src="https://web.archive.org/web/20210712013906im_/https://www.hkcnews.com/news_新聞/hk-discuss/2018/02/鄭凱甄-20180214220455_1554_large.jpg" alt="">
<figcaption>記者1月中邀約鄭太阿Wen（右）做訪問，遭她拒絕：「我讀書少，唔識講嘢，怕講錯嘢，都係唔好喇。」記者請她慢慢考慮，她跟女兒阿甄（左）商量後終於答應。訪問當日，阿甄在旁陪同。何君健攝</figcaption>
</figure>

**婆婆**

自阿Wen有記憶以來，她就是跟外公、外婆住在藍田一個公屋單位。年幼的她，對父母印象極為模糊，「我聽講係（媽媽）生咗我之後，爸爸媽媽兩個都要做嘢，就交咗我俾婆婆湊……（我跟父母）係好少見，但一個月都有見至少一次、兩次嘅……」比她遲出生的弟弟、妹妹則跟父母住，阿Wen跟弟妹和父母都疏離。

阿Wen憶述，外公、外婆都很疼愛她，一直照顧她起居生活，無微不至，惟她始終覺得若有所失。「當我表弟、表妹嚟探婆婆，婆婆會特別錫佢哋、好縱容佢哋。婆婆唔係唔錫我，但會特別錫佢哋，因為少見佢哋嘛。我呷醋，咪諗住好似佢哋咁，少見婆婆，等佢會錫我多啲。」她後來要求搬去跟父母住，父母終於在阿Wen 11歲時將她接到他們的屯門公屋。

**弟弟**

跟父母同住之後，阿Wen並沒有因為少見了婆婆而得到她更多的疼愛，而她跟父母弟妹的相處，令她感到痛苦，「可能我同佢哋冇感情，覺得屋企人都唔錫我，令到我成日都好想離開個家，但（父母）又唔俾我返婆婆度，因為我已經轉咗學校。」

阿Wen最記得，一次她在家午睡，弟弟偷偷地將一杯水倒在她的褲，她驚醒，責問弟弟：「有冇搞錯呀？」結果反遭弟弟指責她尿床。「我話俾媽咪聽，媽咪都話可能係我瀨（尿），佢唔係話細佬。」 當時阿Wen已經11歲，根本不會尿床。「其實媽咪應該知係細佬做，但佢都係勉為其難『信』細佬。佢冇鬧我，淨係話：『可能你瀨咗自己唔知啫。』咁就冇咗件事。」阿Wen只覺得媽媽偏心當時9歲的弟弟 ，意圖大事化小，「我就開始知道媽咪唔錫我。」

**父母**

阿Wen說，她與父母弟妹同住的日子，大家沒有嚴重吵鬧爭執，父母不會打她、罵她，又不會強逼她讀書或學琴棋書畫，但她每日都過得不快樂，「同家人完全冇感情，冇人明白我，所以好唔開心。」

升上中學之後，她開始逃學，在外面流離浪蕩，結識了一班街童。「佢哋食煙、飲酒、講粗口嗰啲。我係見囉，但冇跟住去食煙、飲酒，淨係有講粗口。」她笑言，當時整群街童在外沒有做過大奸大惡的事，「只係大家一齊柴娃娃唔返學、唔返屋企，周圍去玩、去蒲……大家坐吓、傾吓偈，乜都玩。」阿Wen不會向街童吐露心事，但跟街童混在一起時，她覺得可以暫時忘憂。

家裡確實出了什麼問題？阿Wen欲言又止，始終不願透露，只反覆說「屋企令到我唔開心」，而該問題「到今時今日都解決唔到」。那就像一根刺在心頭的針，拔不掉，一直令她隱隱作痛。有好幾次，痛楚難耐，她一下子吞下數十粒安眠藥。「自殺係因為諗起自己嗰陣，細個唔開心……接受唔到過去。」那幾次都沒有人發現她尋死，她不知自己昏睡了多久，反正最終都醒來，重投渾渾噩噩的灰暗日子。

<figure>
<img src="https://web.archive.org/web/20210712013906im_/https://www.hkcnews.com/news_新聞/hk-discuss/2017/04/捐肝手術-瑪麗醫院-鄭凱甄-20170421121139_29ec_large.jpg" alt="">
<figcaption>阿Wen（右）在36歲初次捐血後，被發現有丙型肝炎，「可能我（以前）食得太多藥，令到而家個肝有事，我懷疑係咁，但都唔敢肯定……今時今日，我的理解能力和表達能力都好差。」因為有丙肝，阿Wen不能夠捐肝，惟有期望女兒阿甄 （左）幫到鄧桂思。資料圖片</figcaption>
</figure>

**公公**

阿Wen 13歲時，公公因病去世。她特別記得那一晚，她在父母家中，已臥在床上準備睡覺，「我聽到媽媽接到個電話，（對方）叫佢去見公公最後一面，但佢話唔去。佢冇同我講，但我自己知，聽到電話就估到。」她知道媽媽不懂面對生離死別，所以當時不敢去見公公。「我喺床，但未瞓著，自己喺度喊，但我要扮好堅強，扮唔知道（公公過身）。」

「我係覺得要去見公公最後一面，但係唔識（向父母）表達出嚟。第二日，我冇返學，自己搭車去藍田，企喺（婆婆家）門口已經知公公走咗。我仲要入到屋問婆婆、阿姨：『阿公呢？』我係要做到好堅強，扮唔知道、唔喊。佢哋知我好傷心，佢哋話：『阿公喺醫院瞓緊覺，你嚟食飯啦。』我一路食一路喊。」

多年過去，阿Wen記得，她與外公、外婆同住時，曾經有一次陪外公看醫生。當時外公生病，行動不便，出入時一手拿著拐杖、一手扶住阿甄。醫生剛為外公打完針，他一時不能站起來，坐著休息時，他跟阿Wen說：「阿公唔係仲有好耐命，你生性啲喇。」

被問到外公過身時，她最難過的時刻怎樣過，阿Wen想了半晌，說：「我真係唔記得喇，可能嗰陣唔開心，食好多藥，食到斷咗片。」她解釋，她是吃得多安眠藥尋短，但沒有濫用藥物。她只記得，公公死後一年，她讀完中三就決定輟學，離開沒有感情的父母家，搬回藍田跟外婆住。

**男朋友**

阿Wen 15歲時在一間髮型屋做收銀員，在那裡認識了一個洗頭學徒。對方無錢又非靚仔，她卻對他一見鍾情，而且一往情深。她知道對方一直都有食白粉、打針，她仍然願意跟他拍拖，「我都唔知點解，我係愛佢，好多嘢都體諒佢，係一個『愛』字。」

二人拍拖3年，期間男方兩次被送到喜靈洲戒毒所，每次至少半年。阿Wen只知道他是「入冊」，不清楚詳情，估計是與吸毒問題有關。「以前唔識過問，亦都唔敢過問。」她對男友從來沒有半句怨言，一次又一次等他「出冊」，繼續跟隨他生活。不過，他第二次「出冊」後不久，阿Wen發現他說謊，「佢應承咗我話佢會戒（毒），但要時間。佢有一日話要見工，見完工第二日就（出去）話要返工。但到第二日，人哋先至打電話嚟叫佢返工。」二人當時同居，阿Wen在家接到該來電，知道男朋友當日出門根本不是去上班，後來她得悉他是去了吸毒。這一次，阿Wen深知她不會等到浪子回頭，打從心底裡感到絕望，「我決定咗唔再俾機會佢。」

翌日，她打電話給另一個男人求助，「佢同我講，叫我跟佢。」她聽罷即執拾細軟，搬到他家。

**丈夫**

阿Wen 12歲時，因為一次打錯電話而結識了一個姓鄭、比她大三年的男孩。「我有一次想打俾一個哥哥，原來打錯咗電話俾另一個人，咁就識咗佢（鄭）。其實傾咗兩句已經知道佢唔係我想搵個哥哥，但都照傾。傾咗一年後停了，之後傾番，佢已經喺電話度話鍾意我，仲未見過面㗎。」15歲的阿Wen當時未見過鄭，沒有接受對方的愛意。   
   
 鄭沒有放棄，即使知道阿Wen有男朋友，仍默默守候她。男朋友「入冊」時，阿Wen失魂落魄 ，沒有工作，鄭接她回家，接濟她、安慰她。「可能係我唔習慣一個人，又唔想俾屋企人知道（男朋友『入冊』）、俾屋企人『哦』，都係逃避心態啦……呢個過渡期係佢（鄭）一直陪我過，到以前個男人『出冊』，佢就退出咗，個男人再『入冊』，佢又出現返嚟照顧我。」其實男朋友第二次「入冊」時，鄭再次向阿Wen表明心跡，「佢叫我跟佢，雖然俾唔到啲咩我，但佢會養我。」她當時心裡仍有男朋友，故沒有接受，鄭亦沒有勉強。

直至揭發男朋友說謊，阿Wen對男友死心，隨即想起鄭。「佢一路等我咁耐，都唔介意。」阿Wen離開男朋友後，跟鄭先生結婚，那年她18歲。同年，她誕下阿甄。

<figure>
<img src="https://web.archive.org/web/20210712013906im_/https://www.hkcnews.com/news_新聞/hk-discuss/2018/02/鄭凱甄-20180214220433_25de_large.jpg" alt="">
<figcaption>阿甄讀幼稚園時，在新田舊居拍下的照片。阿Wen提供照片</figcaption>
</figure>

阿Wen坦言，自小對家庭沒有憧憬，大肚懷著阿甄時，她對下一代也沒有特別的期盼，「見步行步囉，唔敢諗會有幸福家庭。」

「直至到……我諗係遇到而家嘅老公、凱甄爸爸，我先至做番我自己。」阿Wen憶述，阿甄個多月大時，她第一次感受到家庭幸福，「佢（鄭）同我、凱甄一齊買BB用品，然後一齊返屋企。嗰陣覺得好幸福，覺得有個真正愛我嘅人。」   
   
 記者問起以前做廚師、現為貨車司機的鄭先生有何優點，是整份糧上繳給老婆大人？煮飯？做家務？阿Wen難得笑開懷：「嘿嘿，你已經講晒喇。」她隨後補充說：「都唔可以講係成份糧嘅，有四分三啦，係俾晒我使，佢淨返嗰啲係搭車、食煙，留少少自自零用。佢又做家務。」

阿Wen本來有全職工作，在電器舖做收銀員，惟近年因高血壓容易見暈，沒有再工作。她笑指，她一直不懂得持家，幾乎是「洗腳唔抹腳」，即使育有兩個孩子 （除了女兒阿甄，她還有幼子），她都沒有儲蓄計劃，「（丈夫）搵100蚊、（我）使102蚊，總之會使晒啲錢。」但丈夫寵她任由她作主，「我覺得自己好幸福㗎，佢唔理我使乜嘢、食乜嘢、做乜嘢，佢都唔理我。」二人結婚26年，相處融洽。

<figure>
<img src="https://web.archive.org/web/20210712013906im_/https://www.hkcnews.com/news_新聞/hk-discuss/2018/02/鄭凱甄-20180214220426_1df6_large.jpg" alt="">
<figcaption>鄭氏一家四口數年前跟團遊佛山。阿Wen提供照片</figcaption>
</figure>

**女兒**

阿Wen十幾歲開始跟著一班街童周圍蒲，直至她懷了阿甄，才收心養性。不過，她大肚時未戒甩粗口，所以粗言穢語是她對阿甄的另類「胎教」。幸好，阿甄並沒有「學壞」，「佢（嬰兒時）好易湊，有得俾佢食就食，起身玩就玩。到佢識行識走嗰陣，我好記得，我好鍾意同佢去行街買嘢，佢一直企喺個boutique門口，幫我拎住袋嘢，幫我睇埋細佬，我就喺入面睇嘢。我行出嚟，佢又幫我拎嘢。搭火車，佢就霸位俾我坐。佢係自動自覺，從來唔使我擔心。」

今時今日的「怪獸家長」要孩子十項全能琴棋書畫樣樣精，阿Wen卻完全沒有為女兒安排上乜班物班，甚至有時連基本的家長責任都做不足。「我好爛瞓，以前佢細個返幼稚園（低班），開頭我就同佢紮吓辮、帶佢出去搭校巴，帶多幾帶，我諗一個月左右，跟住佢就自己行出去。佢唔使我湊。」這時阿甄搶著補充：「我係自己起身刷牙洗面，我好記得，嗰陣我點樣扭計佢都唔會醒。後來我仲湊埋細佬（返幼稚園）。」阿Wen笑著解釋：「佢第一日返學已經冇扭計。」

<figure>
<img src="https://web.archive.org/web/20210712013906im_/https://www.hkcnews.com/news_新聞/hk-discuss/2018/02/鄭凱甄-20180214220445_160b_large.jpg" alt="">
<figcaption>阿Wen（右）會將自己的過去，一五一十跟女兒說，「我覺得自己係好反面，用個反面教材嚟教我個女，將我嘅經歷，講番俾個女聽，分享吓我嘅過去，等佢感受吓媽咪曾經係點樣，佢會去思考，諗返我做得啱定唔啱。」何君健攝</figcaption>
</figure>

一直以來，阿Wen是以「好朋友」的身份與女兒相處，「我係主動想知佢嘅嘢，而同佢搵共同話題，例如玩咩遊戲、講咩話題、衣著。有時我衰到偷睇佢電話嘅訊息，（想知）佢鍾意咩類型嘅男仔，咁有時係特登聊佢講嘢，咁佢先有個話題同我傾。如果突然間問佢鍾意邊個男仔，佢唔會講。」

阿甄十幾歲，她竟然教女兒吸煙。「我婆婆都叫過我食煙，大約係我10歲，我話我唔食，佢話：『你食啦，你食啦！』最終我食咗一啖，就起勢咁咳，又覺得好臭。」自此她厭惡吸煙，後來跟一群街童混，個個食煙、飲酒，她都沒有。「呢個可能係婆婆俾我嘅反面教材，咁我咪用番呢個嚟教女，叫佢唔好食煙。」

阿Wen坦言：「我自己唔好，唔想個女跟我一樣，所以將自己嗰套、自己嘅經歷去教個女。我好多嘢佢都知道，我會同佢傾偈。」她會將自己的過去一五一十跟女兒分享，「等佢感受吓媽咪曾經係點樣，佢會去思考，諗番我係做得啱定唔啱。」阿Wen說，阿甄會體諒她。

結果，阿甄成為一個乖巧、孝順的孩子，從來都不會食煙、 不會飲酒、不會講粗口（阿Wen現在也不講粗口），又不會「躝街」、「夜蒲」。到後來投身社會，阿甄更自動自覺每個月將半份糧上繳給母親大人。不過，阿甄跟她一樣讀書唔成，學歷僅得Pre Year 1，但阿Wen認為讀書的事勉強不來，相信孩子有手有腳不會餓死，可以「天生天養」。

阿Wen目前與丈夫和女兒住在天水圍公屋，而比阿甄少一歲的幼子早前已結婚成家。阿Wen對當下簡單的生活，感到稱心滿意。


{{< video src="https://web.archive.org/web/20210712013906if_/https://www.youtube.com/embed/h3CRBr_sKQM" >}}


<figure>
<img src="https://web.archive.org/web/20210712013906im_/https://www.hkcnews.com/news_新聞/hk-discuss/2017/04/瑪麗醫院-鄭凱甄-捐肝手術-20170421121625_60be_large.jpg" alt="">
<figcaption>阿甄 （左二）捐肝，延長了鄧桂思的生命，也打破了許多香港人對器官捐贈的忌諱。資料圖片</figcaption>
</figure>

記者問阿Wen，她走過的崎嶇成長路，如何教會她看世界？阿Wen平靜地說：「自己成長唔開心，係自己問題，唔係人哋問題，所以話自己唔開心，都好想見到人哋開心嘅一面。」

「幫到人、見到人哋開心，我都會好開心......但我唔知自己應該行出哪一步先可以做到。」

阿Wen從來都不管束子女，讀書、拍拖、工作各方面都任由他們自由發揮，只要孩子開開心心就好。唯有幫助別人，是她一直積極向子女灌輸的價值。

子女讀書時，她鼓勵他們去賣旗、做義工。有次她和阿甄都剛好放假，母女倆一起到院舍做義工，幫公公婆婆按摩。阿Wen指，幼子不及女兒熱衷於做義工，「細佬係少啲（做義工），凱甄就比較『黐』我。」

阿甄18歲時，阿Wen鼓勵怕痛的女兒跟她一起去捐血。不過，阿Wen其後收到報告，指她是丙型肝炎病毒帶菌者。換言之，她以後連捐血都不能。而阿Wen丈夫怕血、幼子曾經捐血後暈倒，身體都不及女兒好。「我唔知用咩方法幫人，只能同個女講，叫個女幫。」幸而阿甄身體健康，至今仍不時捐血。

過去至少有兩次，阿Wen從新聞得知有素未謀面的人求肝續命，她主動替女兒發電郵查詢及打電話登記捐肝，惟最終沒有回音。去年鄧桂思病重，阿甄看新聞後主動提出捐肝，阿Wen全力支持。「之前冇諗到咁多問題，可能係睇到新聞好感動，好想去幫人……之後到（捐肝給鄧桂思）呢件事，知道有啲風險，但又冇話擔心，想用個心去幫人。」

阿Wen續指，她都想身體力行幫人，但在捐肝一事上她「有心無力」，「咁啱個女咁主動，我梗係支持啦。」當時丈夫擔心阿甄，一度反對她捐肝，母女倆合力說服他。阿Wen了解丈夫的作風，「佢喺過程中會反對，但過咗就唔會真係嬲。」

被問到有否擔心女兒的安危，阿Wen最初表示，她反而擔心阿甄手術前餓了一整天，身體太虛弱而捐不成肝，又擔心過阿甄捐肝後救不了鄧桂思，女兒因而可能會受到輿論指責。「我唔識講嘢啦，講衰啲，咁容易死咩？好多嘢都整定嘅。我覺得個女咁好，唔會咁易死。」後來她補充指：「我係擔心佢如果手術失敗時，我要面對好多屋企人，我諗呢個問題大啲。同埋，我真係怕冇咗個女。」

記者再問，她是否覺得女兒成就了一件大事？阿Wen答：「開頭佢捐肝係冇諗過咁大回響，亦都冇諗過會公開，之後公開咗件事……（阿甄）係我驕傲囉。」

阿Wen半生在探索，家庭為何、父母為何；愛為何、恨為何。

44年來，阿Wen生命中遇到的人，造就了今日的她，也造就了香港人記得的「捐肝阿甄」。

<figure>
<img src="https://web.archive.org/web/20210712013906im_/https://www.hkcnews.com/news_新聞/hk-discuss/2018/01/鄭凱甄-20180101161741_2ceb_large.jpg" alt="">
<figcaption>阿甄捐肝前見醫生，得悉捐肝者會留一條長達一呎、L型的永久疤痕。阿Wen指，阿甄初時有點害怕，但她鼓勵女兒：「你死都唔驚，驚條疤？」阿甄提供照片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712013906/https://www.hkcnews.com/aboutus/#subscribe)
