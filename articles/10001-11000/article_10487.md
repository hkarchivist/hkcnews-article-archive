---
title: "311立法會補選，你加柴定淋水？"
date: "2018-03-04"
author: "黃琛喻"
category: "眾說"
tags:
  - "立法會補選"
url: "https://web.archive.org/web/20210628172703/https://www.hkcnews.com/article/10487/%E7%AB%8B%E6%B3%95%E6%9C%83%E8%A3%9C%E9%81%B8-10487/311%E7%AB%8B%E6%B3%95%E6%9C%83%E8%A3%9C%E9%81%B8%EF%BC%8C%E4%BD%A0%E5%8A%A0%E6%9F%B4%E5%AE%9A%E6%B7%8B%E6%B0%B4%EF%BC%9F"
original_url: "https://www.hkcnews.com/article/10487/%E7%AB%8B%E6%B3%95%E6%9C%83%E8%A3%9C%E9%81%B8-10487/311%E7%AB%8B%E6%B3%95%E6%9C%83%E8%A3%9C%E9%81%B8%EF%BC%8C%E4%BD%A0%E5%8A%A0%E6%9F%B4%E5%AE%9A%E6%B7%8B%E6%B0%B4%EF%BC%9F"
---

# 311立法會補選，你加柴定淋水？

做人唔可以無火，但無人加柴，一個人嘅火可以燒幾耐？幾年前，係香港無曬火，嚟到澳洲著番，澳洲人獨立自由民主嘅價值觀不斷為我加柴。

一夠火就想番香港，但一番香港，就係咁俾人淋水，然後無曬火又番澳洲。前年其實好多香港人幫我加柴，好感動燒到著曬，但大局和持續性係好現實嘅問題。火燒得太旺嘅時候，淋下水未必係壞事。

<figure>
<img src="https://web.archive.org/web/20210628172703im_/https://www.hkcnews.com/news_新聞/hk-discuss/2018/03/香港人-立法會補選-香港-20180304155321_2a04_large.png" alt="">
</figure>

有時會諗，若果魚與熊掌不能兩者兼得，咁有共同成長經歷重要啲，定有共同價值觀重要啲呢？有共同成長經歷，有感情，但價值觀唔夾，勉強遷就，卻不能改變任何自己或對方，成日近距離係埋一齊，本身係好一件辛苦嘅事。係香港土生土長，一直都在壓抑自己，壓抑到一個點，唔走真係命都無。為咗本土無咗本心，值唔值得呢？這幾年，都在努力找尋平衡點，距離是其中一個關鍵。

對於很多仍然有火嘅有心人嚟講，香港嘅政治現實某程度上係火上加油，香港人嘅守成、冷感同功利先係淋水。若果無乜志同道合嘅人加柴，好多火燒唔得幾耐。若果有朝一日香港變到冷冰冰，咁除咗係政權同保皇黨嘅功積，亦都係想要溫暖卻又甘於溫水煮蛙袖手旁觀嘅香港人自求得來嘅「 福」。

311立法會補選，你加柴定淋水？有得投票嘅香港人，為微弱嘅火堆加支小柴吧。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628172703/https://www.hkcnews.com/aboutus/#subscribe)

---

![博客 | 黃琛喻](https://web.archive.org/web/20210628172703im_/https://www.hkcnews.com/uploads/avatars/e5b9f7a7-4ca7-42be-a5cc-03643e82cc40.png?380615950)

**博客 | 黃琛喻**

【黃琛喻・琛筆在燃】中大新聞與傳播學院畢業生，曾任TVB劇集副導演，裸辭後到澳洲工作假期，並修讀會計碩士。酷愛自由與斜捍：寫作/旅遊/電影/攝影/音樂/政治/金融/會計...2016年琛筆在燃，著有《本是老土》一書，並參選新界東立法會選舉。
