---
title: "揹背囊做義工 「義遊」創辦人：唔係救世主，要用當地人眼睛看世界"
date: "2018-02-18"
last_updated: "2018-02-18 01:16:51"
author: "記者戴晴曦"
category: "眾聞"
tags:
  - "義工旅遊"
  - "鄧緯榮"
  - "義遊"
url: "https://web.archive.org/web/20210630201447/https://www.hkcnews.com/article/10035/%E7%BE%A9%E5%B7%A5%E6%97%85%E9%81%8A-%E7%BE%A9%E9%81%8A-%E9%84%A7%E7%B7%AF%E6%A6%AE-10035/%E6%8F%B9%E8%83%8C%E5%9B%8A%E5%81%9A%E7%BE%A9%E5%B7%A5-%E3%80%8C%E7%BE%A9%E9%81%8A%E3%80%8D%E5%89%B5%E8%BE%A6%E4%BA%BA%EF%BC%9A%E5%94%94%E4%BF%82%E6%95%91%E4%B8%96%E4%B8%BB%EF%BC%8C%E8%A6%81%E7%94%A8%E7%95%B6%E5%9C%B0%E4%BA%BA%E7%9C%BC%E7%9D%9B%E7%9C%8B%E4%B8%96%E7%95%8C"
original_url: "https://www.hkcnews.com/article/10035/%E7%BE%A9%E5%B7%A5%E6%97%85%E9%81%8A-%E7%BE%A9%E9%81%8A-%E9%84%A7%E7%B7%AF%E6%A6%AE-10035/%E6%8F%B9%E8%83%8C%E5%9B%8A%E5%81%9A%E7%BE%A9%E5%B7%A5-%E3%80%8C%E7%BE%A9%E9%81%8A%E3%80%8D%E5%89%B5%E8%BE%A6%E4%BA%BA%EF%BC%9A%E5%94%94%E4%BF%82%E6%95%91%E4%B8%96%E4%B8%BB%EF%BC%8C%E8%A6%81%E7%94%A8%E7%95%B6%E5%9C%B0%E4%BA%BA%E7%9C%BC%E7%9D%9B%E7%9C%8B%E4%B8%96%E7%95%8C"
---

# 揹背囊做義工 「義遊」創辦人：唔係救世主，要用當地人眼睛看世界

33歲的鄧緯榮，人生的起步並不容易：父親早逝，母親有長期病患，妹妹自小交由保良局照顧。不過，他憑老師的一個火鳳凰比喻，考上科技大學，當上生物科老師，涅槃重生。一次蒙古義工之旅，令他決定成立國際義工機構 [「義遊」](https://web.archive.org/web/20210630201447/https://www.voltra.org/zh/) ，辭掉教師工作，鼓勵港人不再用「參觀動物園」的方式和心態看世界。

「國際義工」或會令人聯想到名人穿上慈善組織制服，抱抱貧困小孩，呼籲市民捐錢。不過，鄧緯榮告訴你，「國際義工」絕對不是這回事，當你走進這個奇幻之旅，你不是救世主、也不是老闆；你是一個實習生，用當地人雙眼、用同理心去領會世界之大，然後發現，個人只是微塵。

<figure>
<img src="https://web.archive.org/web/20210630201447im_/https://www.hkcnews.com/news_新聞/hk-discuss/2018/02/鄧緯榮-20180213204103_23ce_large.jpg" alt="">
<figcaption>33歲的鄧緯榮在2009年成立「義遊」，鼓勵港人不再用「參觀動物園」的方式感受世界。何君健攝</figcaption>
</figure>

鄧緯榮生於廣東番禺農村，6歲來港定居後，他的父親失去工作能力，母親在他讀小三時患病，妹妹交由保良局照顧，他的成長一直被自卑、悲觀的情緒包圍。

鄧緯榮記得，真正跌落谷底是父親離世，母親同期入院，他當時讀中四，「爸爸走咗，所以銀行戶口frozen咗，連綜援都攞唔到。當時係新年，阿妹喺兒童之家出嚟，我記得媽媽將利是錢收埋櫃桶某個位置，於是喺嗰到搵到廿蚊紙。我同阿妹就攞住啲錢，諗要點樣過年，情況好似《再見螢火蟲》兩兄妹咁。」

鄧緯榮中學時讀觀塘功樂官立中學，屬Band 3，他雖然成績好，卻不受同學歡迎，「喺嗰啲學校，所謂『雞校』，成績好係唔會受歡迎，除非你運動叻。青春期嘅男仔，自信同運動掛勾，運動越叻，自信就越高，同成績冇絕對關係。」

「喺我最低落嘅時期，中學教生物嘅老師注意到我嘅情況，但佢竟然恭喜我。佢問我有冇聽過鳳凰涅槃，意思係火鳳凰可以不死，因為佢先死一次。我早咗經歷（人生低谷）係好事，但要諗定想做個點樣嘅人。」鄧緯榮受生物科老師這番話影響，視她為榜樣，立志成為生物科老師，並順利升讀科大生物學系。

入了大學的新環境後，鄧緯榮記得，他在大學校園活得很愉快，人亦開始變得自信，「入到大學，遊戲規則唔同，認識嘅人都完全唔同晒，用以前嗰種方式了解自己嘅同學已經走咗，你點樣present自己都冇人可以judge到你，我又上莊、住宿舍，有機會成為新嘅自己。」

在大學「重生」過後，鄧緯榮決定作更多新嘗試。剛畢業，他就揹背囊到西藏旅行，「去西藏主要係對世界好奇，同埋窮。我鍾意去比較窮嘅地方，我計過，自己咁年輕，去要捱嘅地方當然而家去啦，同埋呢啲地方變得好快，5年後去可能已經好唔同。」

<figure>
<img src="https://web.archive.org/web/20210630201447im_/https://www.hkcnews.com/news_新聞/hk-discuss/2018/02/鄧緯榮-20180213202935_1def_large.jpg" alt="">
<figcaption>鄧緯榮（右二）到西藏旅遊期間，認識到處旅遊看世界的背包客，成為他仿效對象。受訪者提供</figcaption>
</figure>

在西藏旅途中，他遇上兩個背包客，成為他仿效的對象，「我覺得啱傾，所以佢哋講咩都會聽聽。有一晚，其中一個好認真同我講：『記住，自己一個人去旅行係人生必修科，一定要試下。』但必修還必修，冇錢可以點修？佢就話越窮越風流，佢之前去越南一個月，只係用兩千蚊人民幣，所以我決定仿效一下佢哋旅行嘅路線。」

於是，鄧緯榮靠大學兼職賺到的錢，繼續以背包旅行的方式探索世界，「我一路好窮咁去兩、三個地方，去完西藏就去桂林，之後去越南都係從旺角出發搭巴士」、「認識世界係好有趣，但去咗兩次就覺得，其實點去，你都只係客人，離不開一種當地人招呼你嘅狀態。講得極端啲，就好似參觀動物園，想像下長頸鹿，會覺得睇佢哋好似睇長頸鹿咁。我就開始好奇，有冇辦法打破隔膜呢？或者同當地人有personal嘅交流或者連繫呢？」

「我又發現，旅途期間不時有struggle，譬如去尼泊爾，啲小朋友會走過嚟問你攞錢，咁我俾定唔俾？定俾糖、文具會好啲？其實道德上會不斷出現debate。跟住我會諗，點解佢哋咁窮呢？其實可能唔係佢哋窮，佢哋嘅世界、生活狀況本身就係咁。尼泊爾人根本一路都係咁生活，近年好似特別窮，只係因為多了遊客，令對比出現。當地人連電都冇，你就喺佢面前攞住部iPad揚下揚下，咁佢咪變窮。不過全球化點都發生咗，其實難為正邪定分界。」

**「咁我又諗，既然全球化係必然發生，點樣令發展變得更公平，唔會讓純粹嘅資本主義剝削佢哋？因為佢哋嘅經濟、知識層面比我哋弱，其實好容易被剝削，例如童工、童妓，基本上你開價就可以發生。小朋友見遊客跌啲散銀，都已經係佢哋幾日人工，佢哋當然會選擇行乞，越多遊客越會咁做。所以我開始反思，作為遊客，點樣唔好留低啲屎俾人？」**

鄧緯榮的想像曾被社會福利署暫時打破，「有一年，我暑假返香港後，社署開始迫我搵工，如果我唔返工，就cut咗我媽媽份綜援，咁咪搵工囉。」做了半年文員，鄧緯榮在長洲的明愛陳震夏郊野學園覓得教席，負責帶學生野外考察，教授生物知識，「當時住長洲，喺長洲教書，份工好舒服，冇卷要改，仲學埋風帆，都幾開心。」

<figure>
<img src="https://web.archive.org/web/20210630201447im_/https://www.hkcnews.com/news_新聞/hk-discuss/2018/02/鄧緯榮-20180213204732_2207_large.jpg" alt="">
<figcaption>參加外蒙古國際工作營期間，鄧緯榮每天需住在蒙古包內，形容經歷非常難忘。受訪者提供</figcaption>
</figure>

鄧緯榮記得在西藏認識的朋友說過國際工作營 (International WorkCamp)，那是一個國際義工計劃，源於1920年第一次世界大戰後，法國和德國的青年，摒除戰時兩國的敵對關係，合作重建被破壞的農莊。鄧緯榮在教書第二年，參加了外蒙古的國際工作營，照顧當地小朋友。

鄧緯榮形容，住在蒙古包的兩星期非常難忘，「當地嘅生活環境喺香港冇得體驗，香港有水有電，乜都齊晒，但外蒙古根本唔夠水，就算有水都凍到癲，所以有一個禮拜冇沖涼。但正正因為冇水冇電，體會到真正嘅大自然，見證到點樣靠月光和星星，照亮草原，唔需要開燈都睇到嘢。」

與其他外國義工相處的過程中，鄧緯榮發掘到香港人獨特的一面，「當時同一個法國人要搭一程車去camp site，途中佢叫我介紹下香港，我就隨便喺銀包拎啲錢出嚟。佢睇完就覺得好奇怪，點解呢張係匯豐，嗰張又中銀、渣打嘅？原來香港嘅錢真係好特別，因為我哋冇中央銀行，自己解釋完都覺得好特別，後來仲延伸好多政治討論。」

鄧緯榮通常去較落後的國家做義工，與小孩相處時，都會教他們一些英語。但工作營領袖向鄧緯榮講明，毋需刻意教小孩英語，只需與他們共同生活。於是，鄧緯榮在大草原上，與小朋友玩從香港帶來的竹蜻蜓，又練習蒙古摔交，他漸漸發現，小孩與他們相處的過程中，自然學會說英語，「我會反思所謂教育，係咪只有香港人理解嘅方法呢？呢班小朋友天生好活躍，學騎馬先過學行，6歲已經飲馬奶酒，好快好大隻，要屈呢班小朋友去班房上堂，根本係屈鱷魚去爬樹。」

<figure>
<img src="https://web.archive.org/web/20210630201447im_/https://www.hkcnews.com/news_新聞/hk-discuss/2018/02/鄧緯榮-20180213205122_2300_large.jpg" alt="">
<figcaption>鄧緯榮 （左二）形容，外蒙古的小朋友非常強壯活躍，認為「坐在課室學英語」的教育方式並不適合他們。受訪者提供</figcaption>
</figure>

那次的經歷令鄧緯榮回想，他以前的改變，與這班小朋友能說英語的原因類似，「過程中我感受到好多transformation，但呢樣嘢係教唔到，必須靠自己。譬如我教書，都唔可以教你點樣transform，變形金剛咩，但呢樣嘢可以誘化出嚟，就係為佢轉換適合嘅環境，俾佢更有利去反思、突破。」

**「當初我諗，點樣令全球化發展嘅狀況更合理、公平，其實冇絕對答案。不過，當旅行好容易成為part of the social problem，為當地造成衝擊，咁喺當地做義工，或者可以成為part of the solution嘅可能性。我唔敢話可以解決到所有問題，但起碼嘗試用當地人嘅角度看世界。」**

「參加蒙古工作營前，我曾經做過research，身邊朋友都覺得國際工作營正，建議我喺香港搞，但當時唔太確定係咪要做，直至在蒙古認識當地工作營創辦人，教我點樣成立、參加國際工作營公會，基於好奇心，我決定返香港成立『 [義遊](https://web.archive.org/web/20210630201447/http://www.voltra.hk/) 』。」

回港後，鄧緯榮一邊教書，一邊加入國際工作營公會，與其他志同道合的朋友在2009年正式成立「義遊」，在香港推廣國際義工服務。「義遊」除了連結世界各地的工作營組織，提供不同國家的工作營及義工服務計劃外，亦會在香港舉辦國際工作營，讓本地及外國參加者一同參與香港義工服務。「義遊」籌辦的第一個工作營，是與鮮魚行學校合作，「當時梁紀昌校長好支持，佢話學生唔係個個都負擔到一張機票，但我哋正正帶咗整個世界嚟到學校。」世界各地的參加者來到鮮魚行學校為校舍修葺，並與該校學生一同探訪老人院，更在校內留宿，貼地認識香港的弱勢社群。

<figure>
<img src="https://web.archive.org/web/20210630201447im_/https://www.hkcnews.com/news_新聞/hk-discuss/2018/02/義遊-20180213202835_4f14_large.jpg" alt="">
<figcaption>「義遊」在香港舉行不同工作營，例如塱原收割稻米工作營。受訪者提供</figcaption>
</figure>

「義遊」運作至第4年，鄧緯榮決定辭職不再教書，專心營運機構，「起初機構只有義工幫手，發現發展唔到，一定要有人做舵手。雖然我鍾意教書，但喺一個咁完整嘅教育體系，我只係一粒齒輪，冇咗我隨時有人代替到，但我喺「義遊」就唔止做齒輪，唔係我仲有邊個做呢？」辭職前，鄧緯榮為家人及自己預留兩年的生活費，盡情為機構的發展打拼，「我有諗過，如果有咩事就教番書，冇咩大不了，人生始終都係一場旅程。」

<figure>
<img src="https://web.archive.org/web/20210630201447im_/https://www.hkcnews.com/news_新聞/hk-discuss/2018/02/義遊-20180213202902_1dd7_large.jpg" alt="">
<figcaption>義遊目前提供不同種類的工作營，例如印尼的大象保育工作營。受訪者提供</figcaption>
</figure>

「義遊」運作已上軌道，更擴闊了不少參加者的眼界。鄧緯榮記得，有女參加者在尼泊爾做義工，留意到當地的12歲女童輟學率高，她寄宿在當地家庭，體驗當地人生活後，漸漸發現箇中原因。原來大多女童到12歲開始來月經，卻難以在山區購買昂貴又不能循環再用的衛生巾，加上當地傳統思想認為，月經代表不潔，每逢女生月事來臨，只能被關在柴房。

「那位參加者因為真正同當地人生活，培養出同理心，理解到冇接受過相關教育、又冇衛生巾用之下，女仔會極度自卑，喺呢個狀態當然唔想返學啦。」於是，該名女參加者決定辭去原有工作，在尼泊爾及台灣設立社企，專門售賣可清洗再用的棉布衛生巾，為提升當地女童入學率提供更多可能性。「呢種方式睇落好間接，但其實比所有嘢有效，如果你直接衝去當地，就咁起多兩間學校，唔係冇用，但唔係針對、認識問題本質，所以我哋機構強調，要俾參加者好多機會同當地人交流，唔係淨係去起學校。」

**「我覺得義工從來唔係救世主，當你用全知者嘅角度了解未知嘅社區，往往會成為最差嘅義工。做義工最正確嘅心態，要當自己做實習。公司要求實習生不斷觀察，睇下公司做乜嘢，但好多人偏偏做義工時，就當自己係老闆，好多嘢睇唔過眼，點解當地咁低效率？點解當地人咁唔守時？點解管理咁差？會想一次過改晒佢，但偏偏失去同理心，冇用當地人嘅眼睛看世界。」**

**想做國際義工？鄧緯榮的貼士是：「參加者最重要保持『三心兩意』，兩意即係本土同全球意識；至於三心，最初出發係好奇心，之後要建立同理心，理解當地人感受，結束旅程後有求變心，成為part of the solution嘅可能性。」**

鄧緯榮引用澳洲原住民民權分子Lilla Watson一席話，希望更多人明白國際義工，「If you have come here to help me, you are wasting your time. But if you have come because your liberation is bound up with mine, then let us work together.」（要是你覺得來這裏是幫我，你是浪費時間。但如果你來是因為你我生命的解放乃互相緊扣，那我們便一起努力吧。）

<figure>
<img src="https://web.archive.org/web/20210630201447im_/https://www.hkcnews.com/news_新聞/hk-discuss/2018/02/義遊-20180213202821_d0f6_large.jpg" alt="">
<figcaption>「義遊」讓參加者到緬甸與僧人同住，與兒童相處並感受當地佛教文化。受訪者提供</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630201447/https://www.hkcnews.com/aboutus/#subscribe)
