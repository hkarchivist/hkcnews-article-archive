---
title: "為唐英傑出庭作證　茶飲店老闆Jessica：佢係比較懂事，有時調皮、會講廢話"
date: "2021-07-31"
last_updated: "2021-08-01 02:29:29"
author: "記者莊曉彤"
category: "眾聞"
tags:
  - "國安法"
  - "唐英傑"
  - "皇茶"
url: "https://web.archive.org/web/20210919171705/https://hkcnews.com/article/43872/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-43880/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDjessica%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/43872/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-43880/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDjessica%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 為唐英傑出庭作證　茶飲店老闆Jessica：佢係比較懂事，有時調皮、會講廢話

還柙13個月，24歲的唐英傑昨天（30日）終於知道了自己的刑期。聽著刑期怎樣加加減減，他仍是一貫的表現冷靜，臨別前還說：「你哋都要撐住。」旁聽親友這時已忍不住拭淚。曾出庭作供、聘用過唐英傑的茶飲店老闆江婉君（Jessica）說：「所以我唔會去法庭，費事攬埋一舊喊，同埋真係好無辦法幫助成件事。」

據判案書透露，唐英傑父母離異，現在與爸爸、妹妹同住，而唐中五畢業後就投身工作，資助妹妹到外國讀書。Jessica記得，見過唐英傑在隔籬麵包店買10蚊三個包當一餐，每個月有一半人工是給家用。她印象中的唐英傑：「廿幾歲嘅年青人，唔諗去玩、諗屋企先，喺我心目中係比較懂事，但佢都係有比較調皮、講廢話（嘅時候）。」

試過一次，唐英傑當眾叫46歲的Jessica「老女人」，「佢話啲老女人鍾意聽番自己啲WhatsApp，佢話我喎！佢試過咁樣話我喎，佢話我老女人喎！」Jessica以高八度聲線重複說著，圓滾滾的眼睛睜得更大。

<figure>
<img src="https://web.archive.org/web/20210919171705im_/https://hkcnews.com/news_新聞/hk-discuss/2021/07/唐英傑-皇茶-20210731212355_2c6c_large.jpg" alt="">
<figcaption>「皇茶」老闆Jessica，是唐英傑案辯方第三位出庭作供的證人。</figcaption>
</figure>

Jessica是旺角一間茶飲店「皇茶」的老闆，在案件開審後獲邀出庭作供，因為案發當天，她與幾個朋友原來約了唐英傑食午飯。結果沒在餐廳等到唐英傑，而是在醫院見面。

她出庭那天，穿牛仔工人褲、梳冬菇頭，答得爽快簡短，一改庭內連日叫人發悶的的氣氛（雖然偶有笑聲）。辯方資深大律師郭兆銘向她確認是否茶飲店的僱員，Jessica跟身旁站著的翻譯員細聲講自己其實是老闆，翻譯員隨即朗聲道：「你要大聲講㗎，唔可以同我吱吱浸。」庭上傳來一陣竊笑聲。

### 被解僱失業　由茶客成為僱員

根據庭上作供，唐英傑在2019年尾開始成了皇茶的茶客。那時候，反送中運動仍然熾熱，旺角不時有示威活動。唐英傑常帶備生理鹽水、急救包等物資，以義務急救員的身份幫助受傷的人，花名「重甲」。Jessica說後來作為老闆不想叫他重甲，於是唐英傑說可以叫他Leon。

<figure>
<img src="https://web.archive.org/web/20210919171705im_/https://hkcnews.com/news_新聞/hk-discuss/2020/08/唐英傑-國安法-20200825142121_154a_large.jpg" alt="">
<figcaption>唐英傑的裝束，總是有許多隨身的急救物資。有線新聞截圖</figcaption>
</figure>

昨日判刑後，Jessica於晚上在皇茶接受眾新聞訪問。憶起唐英傑還只是茶客的日子，Jessica在店裏沖茶，其實沒有很留意他：「憑我當時嘅觀察就係，大部分年青人都同佢一樣，係可以無私咁為社會付出，而佢唔係特別嘅一個，只係其中一個。」總之在Jessica眼中，就是有個大大隻的人在店裏行來行去，年紀卻是最小的。直到去年4月份的某一天，唐英傑又出現在茶店，但Jessica看得出來他很不開心，一問之下就知道唐被舊公司解僱。

「佢就話被人炒魷魚，可能生活有啲壓力，嗰時已經4月，啱啱（疫情）爆得好勁，我可以講嘅就係安慰佢：你真係無嘢做，皇茶請住你先囉，起碼夠你自己使先。」沒多久，附近一間日式餐廳招聘侍應，Jessica與餐廳老闆相熟，遂轉介了唐英傑過去。

唐英傑很感謝Jessica的幫忙，有時收工後都會到皇茶幫手洗隔油池：「真係好臭㗎，（店內）無晒可以放入口嘅嘢先打開得（隔油池），我通常唔會望㗎。」唐英傑卻教他們（事實上是唐落手做）要先用冰凝住油，而不是用熱水沖幾個鐘。

有時候，唐英傑又會趁休息的時間來皇茶坐，「佢喺度咬麵包，10蚊3個。（點解你知？）我梗係知邊度買，隔籬呀嘛。我話『你食呢個？你咁大隻，不如我煮個杯麵你食啦』。」

<figure>
<img src="https://web.archive.org/web/20210919171705im_/https://hkcnews.com/news_新聞/hk-discuss/2021/07/皇茶-唐英傑-20210731212431_202f_large.jpg" alt="">
<figcaption>在唐英傑去年7.1被捕後，有茶客在「皇茶」的玻璃上寫「我愛你 唐英傑」。</figcaption>
</figure>

Jessica說，唐英傑就算遇到甚麼困難都不習慣宣之於口。「佢父母離異，我自己係無阿爸嘅，我一出世就無，所以我好清楚，單親呢，你出咗嚟做嘢遇到困難唔會返屋企講。你係會覺得自己要做好啲事情，再加上係男人呢，話畀屋企人聽自己唔掂咩？亦都唔係想做攤大手板嗰種，所以我了解當刻疫情無工作個壓力，因為我自己細個都會係咁。」

### 老闆眼中顧家青年　有時細路仔

Jessica成長於單親家庭，還要照顧一位患輕度弱智的家姐。她形容，自己也經歷過10蚊3個包的日子，長大後可能會覺得「做咩我要做咁多呢啲嘢，點解人哋嘅細妹唔係咁……我都有畀自己一個好慘嘅角落。所以我相信，如果你話佢情緒好穩定、好clam，唉，喊嗰時唔話你哋聽啫。你叫一個大男人，佢又咁高大威猛，樣又衰喎，即係廿幾歲似卅幾。」

她覺得唐英傑也大可這樣想，「我係阿哥啫，我都係細路嚟架嘛」，但從與唐英傑的對話，Jessica感覺唐樂意照顧家人，「責任之餘，係好自然對屋企人嘅愛係咁樣囉。屋企人有飯食啊、屋企人嘅生活就係自己嘅生活，其實唔係咁多仔女咁願意回饋自己父母㗎嘛。」

Jessica亦補充說，唐英傑當然不是100分的員工，都有出錯同失誤的時候，只是「作為一個老細，如果佢唔係可以信賴嘅人，唔會介紹工畀佢做。」

<figure>
<img src="https://web.archive.org/web/20210919171705im_/https://hkcnews.com/news_新聞/hk-discuss/2021/07/唐英傑-國安法-20210707181809_2df3_large.jpg" alt="">
<figcaption>唐英傑被捕時，警員將他身上物品鋪在地上。警方照片</figcaption>
</figure>

Jessica又表示，唐英傑很喜歡那架紅橙色的電單車，當初是為了可以兼職送外賣而買車、考電單車牌。不過，這次被判囚9年外，亦要停牌10年。Jessica還想起，唐英傑電單車頭盔上的一個貼紙，是某個他很喜歡的罐裝飲品：「罐裝嘅，三劃嘅。其實佢好鍾意飲嗰罐嘢，可惜無法子畀到佢飲。我以前成日見佢飲，佢鍾意嘅程度係可以貼張貼紙喺頭盔度，咁佢真係細路仔。」Jessica說的應該是某牌子的能量飲品，喝起來像波子汽水。

還有一次，唐英傑一句激嬲Jessica。「佢試過呢，話啲老女人鍾意聽番自己啲WhatsApp，佢話我喎！佢試過咁樣話我喎，佢話我老女人喎！你知唔知後果幾嚴重啊。」Jessica說，唐英傑後來被茶店上下「圍攻」。

<figure>
<img src="https://web.archive.org/web/20210919171705im_/https://hkcnews.com/news_新聞/hk-discuss/2021/07/皇茶-20210731212409_200d_large.jpg" alt="">
<figcaption>皇茶的飲品「拉花」。</figcaption>
</figure>

憶起往昔的日子，Jessica總是嘻嘻哈哈的，說到將來，她也不希望傷春悲秋。她說，一年前案件首度提堂時，已經知道最高刑罰是終身監禁，「其實喺舊年已經有個打算，我諗醞釀咗一年嘅心情，同埋阿傑的確係無乜表情，佢嘅冷靜係真係幾冷靜嘅。」Jessica覺得，比起要在內地審訊、終身監禁，判囚9年應該不算最壞情況。

### 支持獄中進修　出來後給他做CEO

「阿傑本身真係學歷低，讀一個degree都4年。9年免費教育嘅日子佢浪費咗，呢次咪喺較辛苦嘅日子修讀兩年degree。我相信文字嘅學識對佢好重要，試想一下，佢到時有學識出嚟都係31、32歲，都係黃金時期啫……講真你問我21至30歲嗰時做緊咩，我日日都唔知自己做緊咩啦，蒲玩劈飲就有份。」庭上透露，唐英傑打算在獄中修讀管理學科。Jessica希望大家可以寫信鼓勵唐英傑讀書，有能力的話又或可資助買書。

「我都可以有個破天荒嘅想法，他日你出返嚟，我畀個CEO你做都得啦，但你要有學歷。」Jessica笑說。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210919171705/https://hkcnews.com/aboutus/#subscribe)
