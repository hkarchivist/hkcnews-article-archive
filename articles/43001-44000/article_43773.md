---
title: "睇奧運之餘，唔好中計"
date: "2021-07-28"
author: "李開步"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "東京奧運"
  - "奧運轉播"
url: "https://web.archive.org/web/20210920173730/https://hkcnews.com/article/43773/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-43773/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/43773/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-43773/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 睇奧運之餘，唔好中計

今早在電視上看港隊泳手何詩蓓勇奪女子200米銀牌，我同全港巿民一樣拍爛手掌大力歡呼。張家朗日前取得花劍金牌，今屆港隊已漂亮地創造歷史。特別在這政治氛圍下，對香港人的身分認同感而言，這實在是一劑強心針。

今屆奧運於香港成為熱話，除港隊成績史上最佳外，政府出資購入轉播權，讓電視台免費轉播相信亦是主因。但見林鄭及其他司局長日日笑騎騎講奧運，爭住出post不只，徐英偉之流連去立法會都要著住運動裝。所以，你真係唔好怪我，懷疑政府忽然善心出資購入轉播權，其實只係一場交功課轉移視線的公關騷。

<figure>
<img src="https://web.archive.org/web/20210920173730im_/https://hkcnews.com/news_新聞/hk-discuss/2021/07/東京奧運-何詩蓓-林鄭-20210728201902_56af_large.jpg" alt="">
<figcaption>林鄭問責班子今早一齊睇何詩蓓出賽，做哂公關騷。政府新聞處照片</figcaption>
</figure>

點解我會咁諗？首先睇睇時間軸：

早在2020月2月，東京奧運因疫情宣布延期一年，當時港協暨奧委會副會長霍啟剛已表示去信特首，要求購買東奧轉播權，免費供電視台轉播。及後到2020年4月7日立法會財委會，兩名議員陸頌雄及劉國勳，亦有書面提問政府會否購入轉播權。換句話說，其實要求政府買轉播權呢件事，一早吹奏咗好耐，只係政府一直唔理唔做。

當時，時任民政事務局局長劉江華對提問不置可否，只係話過往轉播權均由商業市場落實。之後過多兩個月佢就被炒魷，之後又換多件民建聯做局長，件事就自然更加不了了之。

政府是在今年五月初公布購入轉播權。但其實霍啟剛在今年四月接受訪問時，仍然呼籲政府購入轉播權。照計如果政府一早決定俾錢，霍公子冇可能會唔知。

換言之，政府忽然轉軚，係四月到五月之間的事。

事實上，雖然坊間一直有聲音要求政府俾錢，但政府卻一如往常地已讀不回。按政圈中人所講，原因是奧運轉播權並不便宜。

根據資料，2012年倫敦奧運由有線電視投得，費用為1.2億港元；2016年里約熱內盧奧運則由無綫電視以1.5億港元購得。至於今屆要幾錢，林鄭一直唔肯公開，只係話平過以前，但過億一定走唔甩。以林鄭過往作風，要娛樂港人，必定唔做，更何況要使一億？早前鄭州水災，阿爺搵錢，姐姐都識自動獻身捐五十萬，林鄭政府就一蚊都冇捐，唔似佢作風是吧？

今次佢轉軚，我諗到有兩個可能：

**第一，係俾人照肺。** 今年三月，林鄭及澳門特首賀一誠上京出席全國人大會議，接見佢哋係主管港澳事務的副總理韓正，同場仲有國務院港澳事務辦公室主任夏寶龍。當時韓正對賀一誠的抗疫工作大加讚揚，但對住林鄭就話，十分關注香港住屋問題，香港社會貧富懸殊太大，認為社會要安定，需解決房屋問題。當時林鄭上京前話會要求同大陸通關，但依家通成點，大家有眼見。

既然公開場合都咁講，在閉門會議內，我估林鄭應該唔會好過。特別係韓正講過話曾經同港區人大開會交流，林鄭萬箭穿心幾可肯定。於是，佢返香港後就摷返奧運轉播權出來，期望挽回一下民心，係好合理推斷。

**第二，係轉移視線：** 在奧運期間，香港政局發生了一件足以影響後世的重大事件，那就是唐英傑案。唐英傑被控「控煽動他人分裂國家罪」及「恐怖活動罪」，最高判刑係終身監禁。因此案是《港區國安法》首例，未來國安法都會以此案為量刑起點。更會對何謂「恐怖活動」、「分裂國家罪」寫下具體定義。

此案之重要，對香港人之影響深遠，如果沒有甚麼大事轉移港人視線，定必會成為全港輿論焦點。於是，我很合理地懷疑，政府得知聆訊日期後，急急拍板購入轉播權，正是要借奧運熱潮，掩飾政治上的醜陋。

除唐英傑案外，香港其實還有極多問題亟待解決。房屋經濟那些千古問題不說，特首受唔受《防止賄賂條例》監管，又使唔使傾？

我只想同大家講，港隊當然要支持，身為香港人，本就應該為香港歡呼。但睇還睇，對政府買轉播權就要有保留。如果大家因為這些小恩小惠而忘記了唐英傑案、忘記了香港的前途，我寧願上網睇奧運好過。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210920173730/https://hkcnews.com/aboutus/#subscribe)

---

![博客 | 李開步](https://web.archive.org/web/20210920173730im_/https://hkcnews.com/uploads/avatars/537fa2b5-4a4b-4cc9-b435-b3c9f3fffa98.png?1736586599)

**博客 | 李開步**

【李開步・主觀角度】於理想及生活中掙扎的新聞從業員，旨在透過網絡世界道出不同的聲音。
