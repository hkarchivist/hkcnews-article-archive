---
title: "虛擬保險與保險科技（Insuretech）"
date: "2021-07-13"
last_updated: "2021-07-14 03:42:37"
author: "專業和你傾"
category: "眾說"
tags:
  - "虛擬保險"
  - "保險科技"
  - "保險中介人"
url: "https://web.archive.org/web/20220123175729/https://www.hkcnews.com/article/43293/0"
original_url: "https://www.hkcnews.com/article/43293/0"
---

# 虛擬保險與保險科技（Insuretech）

<figure>
<img src="https://web.archive.org/web/20220123175729im_/https://www.hkcnews.com/news_新聞/hk-discuss/2021/07/虛擬保險-專業和你傾-20210713022940_7130_large.png" alt="">
</figure>

【撰文：保險代理公司主席保險仔】

大疫情造成世界各國長期處於半封關狀態。對各行名業影響甚鉅，旅遊業更全面停頓。保險仔的旅遊保險生意，簡直係自由落體。冇法啦！唯有加強其它保險產品推銷，做多一單得一單。

吊頸都要透下氣㗎，落樓嘆番杯㗎啡醒醒神先！

「保險仔！頭岳岳，有乜着落？過嚟坐啦！」蝦！咁橋「投保仙」又落咗嚟蛇竇吞泡。講起「投保仙」，佢係大公司嘅核保師，對「一般保險」各類產品無一不精。

「投保仙，咁啱呀？啱晒喇，有D嘢要請教請教！」保險仔早前睇到話說有人替男團Mirror製造虛擬貨幣！保險仔隨即就聯想到各種虛擬產業。虛擬保險自然係保險仔最切身利益嘅問題啦。趁機向「投保仙」問過一清二楚。

「依家好多傳統嘅產業，包括：貨幣、金融、銀行甚至保險都正在大搞虛擬化，夠竟我哋D 虛擬保險同其它嘅虛擬產業，有乜分別呢？好壞又點計？對我哋又有乜影響呢？」保險仔見有機會就唔好嘥，一輪咀問得就問。

「蝦！保險仔！你做咗問題兒童呀？屁股都未啦櫈，就問題不絕！」投保仙取笑道。保險仔求知欲強，那怕高人見笑，虛心地聽「投保仙」講解。

「見你咁誠懇，好啦！我一步步解釋！」聽到「投保仙」咁講，即係佢又袋錢入我袋喇！

第一， **香港現行的「虛擬保險」，根據保監局的定義，是註冊的虛擬保險公司，透過將銷售各類保險產品電子數碼化，在互聯網上直銷，中間免除任何保險中介人，即：經紀、代理或銀行分銷。虛擬保險公司，亦受保監局監管，註冊資金要求，跟傳統保險公司一樣。** 簡單說，虛擬保險，有下面特點：

1. 將實體保單電子化；

1. 銷售時去除保險中介人化；

1. 產品在互聯網上直銷化。」

「投保仙」講到口水乾，飲番啖 Flat White 潤潤喉，繼續又講：「香港目前的所謂『虛擬保險』只屬起步狀態，不能跟目前全球最先進的保險科技（Insurtech） 相比。保險科技不單應用現代先進的大數據、各種人工智能及生物識別技術，更加應用到如虛擬貨幣最基礎的加密和互相認証區塊鏈技術，使保險的運作，達到 P2P的摸式。

這個 P2P保險平台，在網絡上可招徠世界各地有共同投保目的的人參與，共同出資建立龐大資金池，進行互保，達至風險分散效果。與此同時，這個保險P2P平台，只扮演管理員角式，所收取的費用，只計算行政經費，佔資金池的少部分，同時亦會透明公開其份額和用度。至於每年扣除行政費、保險賠償後，剩餘資金，可全數發回給投保參與人。這類透過保險科技塑造的P2P保險平台，全世界目前大概有10間，極具規模的約有5間，大部分都是美國公司。」嘩！聽君一席話，真係大把錢塞落我褲袋，多到唔怕花！

「話說回香港嘅虛擬保險，目前，現有註冊咗嘅虛擬保險公司，大概有4間正在運作中。業務範圍都是集中喺個人保險產品上，如：樓宇火險、汽車保險、醫療保險、人身意外險……等等，全部網上直銷。虛擬保險，平心而論，係有辣有唔辣嘅。

好處有：

1. 保費平些。因為網上經營，可節省部分寫字樓租金、工資等運作成本。更重要就是網上直銷，不經保險中介人，省卻支付佣金開支。這一一加起來，成本比傳統保險公司低，保費便可便宜些。

1. 保險產品較靈活及個人化。一般虛擬保險產品，都設有多項附加選項，供投保人選擇，這樣便更能迎合個別投保人的特殊需要。

虛擬保險，也有缺點：

1. 欠缺專業意見。由於虛擬保險採用直銷，不設保險中介人，投保人就要靠自己細讀保單條文。雖說虛擬保險產品會盡量簡化保單條款，但對於很多人來說，研究保單是很沉悶的事，對於知識水平不高的人，更不用說了！

1. 求助或索償時，未必像傳統保險公司般方便。傳統保險公司的保險中介人或保險公司索償部，都會協助和跟進投保人進行索償手續。若是虛擬保險的話，投保人便要多點靠自己啦！」

「投保仙」，應該改名：生神仙，真係有求必應，有問必答！

「唔爭在問埋，你睇喺「虛擬保險」愈嚟愈普及下，我哋Ｄ保險中介人會唔會就嚟冇得撈呢？」我保險仔若然失業，恐怕要娶Bobo做老婆都幾難囉！投保仙好似睇穿保險仔個心事咁，滋油淡定咁講：

「你咪使驚！要驚就倆份驚！凡事冇絕對嘅！話就話「虛擬保險」省卻咗保險中介人嘅佣金，但係轉花喺廣告推廣費用上，無可避免會大幅增加嘅。呢Ｄ嘟係佢哋嘅成本。尤其剛開始階段，或有新產品推出時，廣告尤其重要，成本亦相對加重。此外，講到服務上，當然比不上有實體保險中介人提供面對面嘅諮詢同埋售後服務啦。至於往後嘅保險服務發展，無論係虛擬保險，抑或傳統保險服務，我嘅睇法都係持平，各有優劣嘅。仲有，產品嘅複雜程度，會自動造成分流，分別喺網上、網下經銷，互補長短。作為投保人，佢哋亦各有所好。有D特別愛網購，亦有D喜歡實體諮詢及售後服務，好難一概而論嘅。最終，都係要睇邊個服務好D，取價公道，老實透明。呢個先係致勝和生存之道！」

保險仔聽罷「投保仙」一番金石良言，更加明白佢點解撈得咁掂！

**作者簡介：** 保險仔，從事一般保險中介服務達四十年，期間，經歷保險市場及政府對行業的行為規管，隨時日不斷改進，日益成熟。目前，現職保險代理公司主席。

---

![博客 | 專業和你傾](https://web.archive.org/web/20220123175729im_/https://www.hkcnews.com/uploads/avatars/88429582-e9f9-4fb6-aa3a-a559ac157714.png?1364096645)

**博客 | 專業和你傾**

【專業和你傾】十二個專業團體輪流執筆
