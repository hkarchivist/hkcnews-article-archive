---
title: "在社會運動中，我們需要堅韌的希望"
date: "2021-07-25"
last_updated: "2021-07-25 13:59:15"
author: "讀者來論"
category: "眾說"
tags:
  - "社會運動"
  - "反送中"
url: "https://web.archive.org/web/20220123181907/https://www.hkcnews.com/article/43681/0"
original_url: "https://www.hkcnews.com/article/43681/0"
---

# 在社會運動中，我們需要堅韌的希望

【撰文：Daniel】   
 ***作者在牛津大學Department of Politics and International Relations讀碩士***

手足、政治人物相繼陷獄；流亡、移民令留守香港嘅同路人越嚟越少；《蘋果》同埋好多網媒、民間組織亦突然終止運作。極權似乎已經成功摧毀香港人對民主自由嘅希望，將公民社會打入絕望深淵，令社會運動無以為繼，只剩低零零星星嘅街站同自發行動。假如當初行出嚟嘅二百萬人都已經失去希望，香港嘅民主路仲可以點走出低潮？

### 「盡義」就夠？

喺2017年嘅低潮，好青年荼毒室—哲學部寫過 [〈在社會運動中，我們不需要希望〉](https://web.archive.org/web/20220123181907/https://corrupttheyouth.net/2017/02/15/2225/) 。佢哋提到，如果社會運動係靠希望維持，就會十分脆弱，因為一旦社運遇到大力打壓，成功機會變得渺茫，就會陷入泥沼。因此佢哋認為社運應該以「盡義」為基礎：當參與者視糾正現狀為己任，亦唔會因為打壓等外在限制而放棄，社運先能夠渡過絕望低潮，有更大機會成功。   
   
 依番說話準確咁解釋咗香港目前的困境。社運低潮係緣於依賴希望：兩年前有幾多人相信「我哋會贏」而投身抗爭，今日就有幾多人覺得「香港冇得救㗎喇」而放棄。根據好青年嘅提議，我哋想走出低潮就要「轉型」，即係摒棄依賴希望，改憑探索義之所在、為義全力以赴嚟延續社運。但社會運動係咪真係靠盡義就夠？

### 社會運動需要希望

我反對摒棄希望。盡義的確幫到我哋捱過打壓，但我認為大型社會運動始終需要希望。   
   
 我哋要先瞭解希望係咩。希望係我哋面對未來嘅態度，佢至少由三個元素構成。一，相信可能性，即係喺認知層面我哋相信某啲處境會喺未來發生。例如我哋知道中共並冇佢表現出嚟咁強大，就自然會相信有希望反敗為勝。二，在乎可能性，即係喺情感方面我哋唔會覺得未來點都冇所謂，而係會著緊未來對自己同其他人嘅影響。例如一個人完全唔在乎氣候變遷，就唔會對解決全球暖化抱有希望。三，渴求可能性，即係喺情感方面我哋會渴求某啲處境會喺未來發生。試想像下我哋有日可以選自己信任嘅人做特首（甚至唔係特首），依份期待就係希望嘅基礎。   
   
 咁點解社會運動需要希望？首先，大型社會運動必然依賴群眾，但群眾唔係聖人，我哋唔能夠期望每個人都可以從義之所在搵到足夠動力搏到盡。我哋會懶，會覺得辛苦，會用「少我一個都冇咩分別啫」做藉口。而呢個時候能夠再推我哋一把嘅就係希望，好多人正係見到改變嘅希望先有動力「出去」。所以社運要多人嘅話，呢股動力必不可少。張崑陽曾經寄語香港人：「希望是生存的必要、反抗的必要。這種希望是最大的力量來源。」摒棄希望，只會令我哋失去大型抗爭必要嘅力量。   
   
 另外，我哋需要靠希望走出社運創傷。梁繼平講過：「運動的創傷只能在運動療癒。」個人層面嘅休息、振作唔足以醫好我哋身為共同體一員所受嘅心理創傷。當我哋係因為對共同體嘅未來失去希望而陷入抑鬱，我哋就只能夠靠重拾希望一齊走出陰霾。因為反送中嘅痛苦連結咗我哋所有人嘅情緒。你仲記唔記得只有當見到‘safe I’m home’ 先平伏到心裡面揮之不去嘅焦慮？「齊上齊落」唔只係一個承諾，亦係對彼此連結嘅一句陳述，你唔安好嘅話，我亦唔會安好。所以，一味要求盡義只會漠視咗大家嘅精神健康需要，我哋要幫彼此重拾希望，醫好創傷，先可以繼續為香港嘅未來奮鬥。   
   
 最後，呢個世界有好多嘢應該被改變，我哋每個人亦同時對家人、朋友、自己有好多責任。喺咁多義之所在之中，為香港努力唔係唯一正確嘅選擇，尤其今時今日，投身社運唔止要付出時間精力，更可能被剝奪承擔其他責任嘅能力。就算一個人幾肯去盡義，當佢對香港嘅未來失去希望，佢就好可能會選擇其他義之所在，我哋亦冇資格話佢揀錯。由2019年開始，每個人每次「出嚟」背後都係極之沉重嘅個人抉擇，而選擇香港對任何人嚟講都唔係理所當然。所以希望唔單止係動力，更係每個人決定為香港獻身嘅理由。社會運動要有希望先至有人繼續選擇香港。

### 堅韌嘅希望

但好青年講得冇錯，希望的確係有佢脆弱嘅一面。假如我哋唔堅定咁相信會成功，又或者只著眼於短期內嘅勝負得失，我哋嘅希望就好易被打壓帶嚟嘅挫敗壓碎。又假如我哋對公義嘅未來冇強烈渴求，我哋可能會為咗適應打壓調整追求，放棄對民主嘅希望。因此，社運唔需要基於錯判形勢嘅虛假希望，亦唔需要順從潮流，無視內涵嘅盲目希望，依賴以上兩者嘅社運只會被打壓一碰即碎。不過，希望唔必然脆弱，我認為社會運動需要堅韌嘅希望。   
   
 要培育堅韌嘅希望，唔係靠「信得大力啲」，亦唔係靠同同溫層互相洗腦「我仲有希望！我哋要有希望！黎明一定會嚟！」前文提到，希望係由相信可能性、渴求可能性、在乎可能性三個元素構成。我哋正正係要從呢三個方向培育堅韌嘅希望。   
   
 **相信可能性** —— 堅韌嘅希望源於我哋堅定咁相信香港仍然有機會迎接民主自由，而依份信心最強大嘅基礎就係我哋對形勢同歷史發展嘅合理判斷。例如我哋讀過蘇共倒台嘅歷史，就唔會教條式咁認為中共堅不可摧，誤以為香港人毫無勝算。例如我哋明白到「國際包圍網」只係啱啱成型，就唔會將希望誤放喺短期嘅外界支援之中。再例如我哋知道反送中運動正正就係喺魚蛋革命後嘅低潮爆發，就會明白我哋絕對唔應該因為呢一刻嘅低潮失去希望。我哋需要不斷學習形勢判斷，並從知識發掘香港最客觀合理嘅生機之處，先能夠喺恐怖統治之中憑理性堅信民主會戰勝歸來。   
   
 **渴求可能性** ——我哋叫過好多口號，亦（曾經）無比渴望呢啲口號能夠實現。但口號所描畫嘅未來往往大量留白，由得每位參與者自行填補。咁當叫口號嘅亢奮逐漸冷卻，你仲係咪嚮往口號承載嘅未來？而你所渴求嘅理想家園具體又係點樣嘅？空洞嘅想像使渴求不堪一擊，而最堅定嘅渴求係源於我哋對公義社會嘅想像。人對公平正義有絲毫不弱於對慾望同私利嘅本能渴求。我哋會對苦難感到憤怒、悲傷，而又對社會進步覺得感動、滿足。所以，我哋需要不斷反省、探索到底公義嘅香港應該係點樣，而我哋掛喺嘴邊嘅民主、自由嘅內涵又係啲咩。   
   
 **在乎可能性** —— 為咗避免再受創傷，我哋唔多唔少會用冷漠、麻木嚟保護自己，從而唔再在乎不公義對他人嘅傷害，甚至唔再在乎不公義帶畀自己嘅傷痛。當你覺得「香港未來變成點都冇所謂啦」，其實你已經向極權妥協，放棄咗你嘅希望，更放棄咗愛嘅能力，但愛又豈能妥協？要培育堅韌嘅希望，我哋需要練習去愛，勇於去愛。先由自愛開始，切實感受打壓帶嚟嘅苦難，想像自己喺不公義嘅未來要承受嘅悲痛。然後慢慢由身邊擴展愛嘅對象——家人、朋友、手足⋯⋯問心嗰句，你能唔能夠對佢哋未來嘅苦難視若無睹？汝安則為之，但如果你依然在乎，就請唔好將你愛嘅本能拱手相讓畀政權。人性係我哋永不退讓嘅底線。

### 行動、恐懼、失望

開站師最近重提要用「行動戰勝恐懼」，我想講吓希望、行動、恐懼之間嘅關係。行動除咗為大家帶嚟勇氣，亦可以令自己同他人嘅希望變得更加堅韌。由雨傘開始，我哋成日話「不是因為看見希望而堅持，而是因為堅持才看見希望」。香港迎嚟民主自由嘅可能性冇一個固定嘅概率，呢個可能性係取決於我同你嘅行動。行動，會令我哋自己對成功更有信心，亦令看見我哋行動嘅人更有信心。所以我哋每個人都可以用看行動散播希望。   
   
 而所謂「戰勝恐懼」背後假設咗恐懼係社會運動嘅毒藥，其實咁諗並唔準確。恐懼同希望唔係對立，而係可以並存，因為我哋可以同時對未來有好同唔好嘅預期。恐懼亦可以成為行動嘅動力，我哋的確會被打壓嚇得噤聲、逃離，但我哋同樣會因為懼怕《十年》預言成真而採取行動。當初有二百萬人出嚟反送中，正正係因為好多人怕送中之後冇晒法律保障、怕政權濫用引渡條例打壓異己。所以，我哋需要做嘅唔係戰勝恐懼，而係馴服恐懼：我哋唔會容許恐懼佔據我哋對未來嘅一切想像，而係會認定美好將來嘅客觀可能性，喺恐懼中始終抱持希望；我哋唔會只恐懼行動帶嚟嘅即時打壓，而亦會恐懼未來出現更大嘅不公義。   
   
 最後，我想請各位緊抱希望之餘，亦記得為失望做好心理準備，喺希望落空嘅時候坦然以對，重新振作。失望唔止係邪惡同壓迫嘅偶然結果，亦係政治參與嘅必然結果。政治乃眾人之事，當大家抱著各自嘅希望、信念參與政治，出嚟嘅結果永遠冇可能盡如人意，但政治嘅本質正正就係從多元之中搵出共存之道。所以，我哋必須預備好失望，先至有堅韌嘅希望為政治理想奮鬥。

### 極權下的自我修行

要喺依一刻嘅社運低潮培育堅韌希望，需要每個人以自強不息。以下六點備忘，我稱之為「極權下的自我修行」：   
   
 1. 學習形勢判斷，搵出美好未來嘅客觀可能性   
 2. 探索理想香港嘅藍圖，鞏固對公義社會嘅渴求   
 3. 練習自愛，練習愛人，警惕自我保護機制令自己變得麻木   
 4. 用看得見嘅行動散播希望，亦好好見證仲有好多人仍然喺到默默付出   
 5. 馴服恐懼，令恐懼同希望一齊做我哋前進嘅燃料   
 6. 接受失望必然伴隨政治參與，唔好因為一時失望而失去希望嘅勇氣

### 人人皆可以為罪人

戴耀廷曾經喺佔中九子案嘅結案陳詞講：「若我們真是有罪，那麼我們的罪名就是在香港這艱難的時刻仍敢於去散播希望。」兩年半過去，我哋嘅政治領袖紛紛因為呢個罪名陷獄，我哋冇辦法再依賴政治領袖為我哋帶嚟希望。咁就係時候到我哋背負罪名，自強不息，為自己、為眾人、為香港散播堅韌嘅希望。   
   
 **參考文獻**   
 Govier, T. (2011). Hope and its opposites. Journal of Social Philosophy, 42(3), 239-253.   
 Sleat, M. (2013). Hope and disappointment in politics. Contemporary Politics, 19(2), 131-145.

---

![博客 | 讀者來論](https://web.archive.org/web/20220123181907im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
