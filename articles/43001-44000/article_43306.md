---
title: "《中國點點點》下周五停播　主持劉銳紹感慨：原來努力唔係重要，權力先係重要"
date: "2021-07-12"
author: "眾新聞記者"
category: "眾聞"
tags:
  - "香港電台"
  - "RTHK"
  - "radio hk"
  - "rthk 香港電台"
  - "港台"
  - "香港电台"
  - "rthk hk"
  - "劉銳紹"
  - "中國點點點"
url: "https://web.archive.org/web/20220123175857/https://www.hkcnews.com/article/43306/0"
original_url: "https://www.hkcnews.com/article/43306/0"
---

# 《中國點點點》下周五停播　主持劉銳紹感慨：原來努力唔係重要，權力先係重要

港台電台節目《中國點點點》下周五將停播，改為播放奧運特備節目《奧運第一台》。港台未有回應節目會否在奧運後恢復正常播出。主持劉銳紹指，至今仍未收到訊息奧運後會否恢復節目，他尊重港台有權作節目調整，指自己努力做好每集內容，問心無愧，「但而家我發覺，原來努力唔係重要，權力先係重要。」

他又感慨，現時香港整體環境面對的政治低氣壓，已經擴大到任何一個領域，在整體氣氛下，連理性和平的表達亦愈來愈沒有存在空間。雖然感到失望，但他仍感積極樂觀，在港人一起參與的這場多棒接力賽之中，「我目標係走好呢一棒，唔好跌咗棒。」

<figure>
<img src="https://web.archive.org/web/20220123175857im_/https://www.hkcnews.com/news_新聞/hk-discuss/2021/07/中國點點點-劉銳紹-20210712213318_23f9_large.png" alt="">
</figure>

開播至少十年的節目《中國點點點》，逢星期一至五下午3時至4時半於香港電台第一台播放，內容包括兩岸時事熱話，港區人大代表黃均瑜今年5月加入成為節目主持，而時事評論員劉銳紹已主持該節目已八、九年。

節目多次受到建制團體狙擊，批評節目損害國家形象。團體「華夏傳承」去年9月報案，指《中國點點點》涉嫌違反國安法；團體亦多年前往港台電視大廈投訴，其中今年3月批評節目聘用於《大紀元》發表評論的劉銳紹作為點評中國節目的主持人，質疑節目製作組「與反中人士狼狽為奸」，抹黑中國，有煽動危害國家安全之嫌。

### 最緊要係頂住風暴，頂住熱浪

今日播出的集數，開首提及北京天氣受暴雨侵襲，香港亦天氣酷熱，劉銳紹在節目中說到：「最緊要係頂住風暴，頂住熱浪」，又指國內做好應變工作，「風雨唔洗驚，『小樓一夜聽風雨，深巷明朝賣杏花』，一樣有好多花拎出嚟賣。」

劉銳紹節目後接受訪問時指，約在一兩星期前獲知消息，理由是奧運及殘奧節目需要使用相關節目時段，惟他至今仍未收到訊息表明奧運後是否恢復節目。他指，尊重港台有權力作節目調整，至於權力運用是否恰當，則由大眾評價，「我話畀自己聽，我係好努力去做每一集內容，係問心無愧。但而家我發覺，原來努力唔係重要，權力先係重要。」

「 **我今日嘅感慨，唔係針對一個節目，而係香港而家呢個政治低氣壓，已經擴大到任何一個領域。** 」他舉例，政治、傳媒、出版、教育界亦被這股低氣壓影響，有些店舖甚至因為佈置被指違法，「國內寧左勿右嘅氣氛嚟晒香港，仲影響日常生活。非常唔正常嘅氣氛，擴大到任何一方面。」他形容「白色壓力」不斷擴大，對整個國家以至官方管治都沒有好處。

劉銳紹又指，過去北京治港政策，仍容許有溫和理性和平的表達，但現時整體氣氛之下，這種理性和平的表達，愈來愈沒有存在空間。

### 堅持有喜報喜 有憂報憂

對於節目多次受到建制團體批評損害國家形象，劉銳紹指不知節目安排是否與投訴有關，但對於這些聲音，他認為是建制及親官方人士的片面之詞，「如果按佢哋嗰種思維，只係可以歌頌，唔可以講毛病缺點，只會令官方『盲人騎瞎馬，夜半臨深池』，大家攬住衝去懸崖跌落去都唔知咩事。我一直堅持，有喜報喜，有憂報憂；有善必揚，有惡不隱。建制派有惡必隱，點幫助國家富強而開明？佢哋應該反省。」

劉銳紹主持節目已八、九年，每周主持兩日。節目很大機會停播，他雖有心理準備，但仍感到失望，「但呢個係好快，一剎那就過，因為我覺得更要積極去睇呢啲問題。」他提到，自己經歷過好幾次起起跌跌，由1967年左派暴動做了13歲的「小鬼隊」，到傘運時被指是背後黑手，形容現時自己已是超然狀態。

<figure>
<img src="https://web.archive.org/web/20220123175857im_/https://www.hkcnews.com/news_新聞/hk-discuss/2021/07/中國點點點-劉銳紹-20210712213229_8a72_large.jpg" alt="">
<figcaption>劉銳紹以詩表達對節目停播的心情。劉銳紹提供</figcaption>
</figure>

### 寄語港人低潮期三件事：存在、堅持、策略

他又寄語港人，低潮期需要三件事：存在、堅持、策略，「我成日有個怪論，而家大家不妨學習下中國共產黨被國民黨壓到死嘅時候，當時中共嘅生存之道係咩嘢，佢都係好辛苦咁活過來。」他形容，港人現時是參加一場多棒接力實，「好多不如意事喺我身上發生，我目標係走好呢一棒，唔好跌咗棒，跌咗即係意味住我交唔到棒畀下一代。」

**「呢個節目冇咗，大家不妨去書展，我仲有其他書生存，寄託我嘅理念，不如去書展收養我嘅仔女，幫我保留一些血脈。我從來唔用句號睇問題，唔會悲觀失望。一個圓圈，你可以講每一個點都係終點，但我話，點解唔可以每一個點都係起點？」**

港台近日接連有節目及人事變動，早前《五夜講場》、《視點31》、《日常8點半》、《The Pulse》等多個節目停播；《自由風自由phone》主持區家麟、客席主持楊健興被換走，《瘋Show快活人》的主持曾志豪被解僱。
