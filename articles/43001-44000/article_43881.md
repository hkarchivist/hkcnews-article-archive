---
title: "辭不掉的人"
date: "2021-08-01"
author: "實習記者謝鎧文‧郭日朗"
category: "眾聞"
tags:
  - "區議員"
  - "區議員辭職"
  - "議員助理"
url: "https://web.archive.org/web/20220123183512/https://www.hkcnews.com/article/43881/0"
original_url: "https://www.hkcnews.com/article/43881/0"
---

# 辭不掉的人


{{< video src="https://web.archive.org/web/20220123183512if_/https://www.youtube.com/embed/u4siO7jOKlQ" >}}


**政府於五月刊憲生效《2021年公職（參選及任職）（雜項修訂）條例》後，政圈不斷放風會DQ（撤銷資格）區議員，多間傳媒在七月初引述消息，傳政府會追討被DQ 區議員上任至今的所有薪津，料涉款過百萬元，消息觸發區議員離職潮，至今已有逾200名區議員辭職。社區失去區議員一職，議辦停止運作，社區服務會否戛然而止？我們看看天水圍瑞華區的故事。**

**今年六月中，天水圍區議員林進在Facebook宣布辭退所有議員辦事處的助理。林進解釋，此舉是給一眾街坊和同事一個緩衝期，「我哋希望唔係一刀切，我哋唔希望今日唔可以繼續做（區議員），就突然關閉辦事處，街坊先突然知道呢到冇辦事處。」他希望讓眾人有心理準備，明白DQ一事如箭在弦，他又召開居民大會，希望大家思考社區的未來出路。**

<figure>
<img src="https://web.archive.org/web/20220123183512im_/https://www.hkcnews.com/news_新聞/hk-discuss/2021/07/林進-區議員辭職-20210730204745_2f2a_large.jpg" alt="">
<figcaption>天水圍區議員林進在7月8日宣佈辭任區議員一職。郭日朗攝</figcaption>
</figure>

### 失去議助身份仍繼續服務　只為和街坊道別

林進的全職議員助理Dino在被解僱後，仍照常回到議辦工作。第一次見Dino那天下著滂沱大雨，他推門而入，渾身濕透，坐在辦事處的街坊隨即七嘴八舌：「冇帶遮啊？」、「快啲抹吓嗰身。」又有街坊在議辦等了一小時，只為拿她親手炮製的美食給他吃，在議辦居住的小貓赤玉看見Dino回來，也立刻向他喵喵叫。

戴著圓形眼鏡、有個小肚腩的Dino說起街坊時眉飛色舞，他解釋自己被解僱後仍以義工身份回來工作，是不想突然消失。

> **有啲街坊未必好關注Facebook，又或者婆婆未能夠上網，佢哋又係點會知我哋發生咩事，都希望盡可能有一個人坐喺辦事處同佢哋解釋。**


他指，有些老人家透過和人談天才知道社會上發生的事，Dino以「身後事」形容後續事情，他不希望整個議辦突然蒸發，要好好處理「身後事」，和街坊道別。

### 社區自救開展　喜見街坊有改變

<figure>
<img src="https://web.archive.org/web/20220123183512im_/https://www.hkcnews.com/news_新聞/hk-discuss/2021/07/林進-區議員辭職-20210730230447_2f6d_large.jpg" alt="">
<figcaption>Dino（右一）很喜歡和公公婆婆聊天，議助們都表示DIno在社區中很股婆婆歡迎。郭日朗攝</figcaption>
</figure>

Dino說剛上任時，深知議助的身份可以接觸基層街坊，他希望向當區的市民宣傳自己的政治理想，但後來明白，理想終歸理想，於是整個議辦將重心放在連結社區，議辦有一系列的活動包括派剩菜、回收活動、街坊跑步團、教育環保站，著重的是大家一起動手做。而林進在六月底舉辦的「最後一次居民大會」，就是在這個基礎上，讓居民討論議員被DQ後，社區如何自救，居民一起用自己的力量守護社區，而現有的維修義工隊及義工隊繼續運作，家居維修及定期派發物資，如口罩、酒精搓手液等，這些工作並不會隨DQ而消失。

Dino坦言，社區自救是一個很烏托邦的想法，但在任內看見居民有改變，亦感安慰。他說了一個例子：社區內有一個在大家心中比較貪小便宜的婆婆，因婆婆的屋內堆滿雜物，機緣巧合下，議助們幫她「執屋」。婆婆得到別人幫助後，她開始懂得將自己的東西分給人，而不是「有便宜便去拿」，他直言，「我覺得有呢啲小小嘅改變，就已經好滿足。」

### 理想開餐廳繼續為社區服務

當大家還未來得及消化議助被解僱的事實，七月初，DQ及追討薪津消息傳來，林進決定辭職，Dino卻因不慎受傷，要在家休養一星期，沒想到在議辦工作的時光就這樣突然終結。他自嘲，「變返一個廢青，我冇工作就會匿係屋企打機，然後就冇然後了，就好似冇咗一個好大嘅人生目標，好似進入絕路。」

議員助理這份工作令他有了未來十年的藍圖，知道自己的目標，一眾街坊亦想為社區付出，有人學回收，也有人幫小朋友補習。

> **我們嘗試提供一個平台，但政府一下子推倒呢個平台。點解一啲好嘅人，一個人做正確嘅事，但香港係不容許佢咁做？**


<figure>
<img src="https://web.archive.org/web/20220123183512im_/https://www.hkcnews.com/news_新聞/hk-discuss/2021/07/林進-區議員辭職-20210730230627_c78a_large.jpg" alt="">
<figcaption>Dino在議員辦事處和居民談天的位置。郭日朗攝</figcaption>
</figure>

Dino閉上眼，腦海浮現的都是社區工作，即使失落，他對未來仍抱有一絲希望。Dino的理想，是失業的議助們可以夾錢開一間咖啡店或餐廳，在店舖裏要留兩張枱，延續議員辦事處的工作，「做一啲諮詢或者顧問形式，你可以好似平時一樣坐低，同我哋講你嘅困難，最普通都可以幫人填表，都擺一部影印機，然後繼續做我們做到嘅事。」他說：「我唔會因為自己冇咗呢份工作，冇咗議員助理就完全撇下一年多以嚟建立的知識同理想，你話能夠離開嗎？其實都好難離開。」

### 成立環保機構　延續區議員力量

<figure>
<img src="https://web.archive.org/web/20220123183512im_/https://www.hkcnews.com/news_新聞/hk-discuss/2021/07/林進-區議員辭職-20210730185212_2a35_large.jpg" alt="">
<figcaption>Timmy與拍檔阿樂在元朗設街站收集廚餘。郭日朗攝</figcaption>
</figure>

仍是學生的Timmy是林進的前兼職議助，他在議辦負責環保回收站及維修街坊物品。他和另一議助阿樂覺得社區對廚餘回收的認識不足，原先想將林進議辦所舉辦的環保回收站和廚餘回收兩件事合併進行，但那時已有消息傳會DQ區議員，他們不想因DQ問題而失去做環保工作的機會，於是今年三月，二人決定另外成立處理廚餘問題的組織，四出找資源去維持營運。

Timmy一早有心理準備林進會辭職，但在林進宣布辭職那天，他整晚失眠，覺得社區裏仍有許多尚未完成之事。他坦言，林進辭職，意味他的組織，甚至是整個社區再也不能只靠區議員或區議會的力量去運作，Timmy和阿樂深明現在要「靠自己」，要更努力地工作，將以往做議助學到的活用在組織上，才不會辜負一眾區議員以往在選區的心血。

<figure>
<img src="https://web.archive.org/web/20220123183512im_/https://www.hkcnews.com/news_新聞/hk-discuss/2021/07/區議員辭職-林進-20210730234511_1162_large.jpg" alt="">
<figcaption>Timmy因踢足球受傷，但仍撐著輪椅設街站。郭日朗攝</figcaption>
</figure>

擺街站那天，Timmy撐著輪椅到擺街站地點，一架黃色手堆車，幾個裝有酵素的大膠樽，和廚餘處理筒吸引了眾人的視線，亦有街坊在網上得知Timmy會來擺街站，專門拿廚餘給他們回收。

Timmy和阿樂成立的「零剩研究所」定位是一半做環保組織，一半做社區工作，兩位同為議員助理，坦言「都喜歡那種（社區）聯繫」，他們未來想用「以物換物」的形式，街坊帶來廚餘，然後可以換取環保酵素，將來舉行工作坊又想吸納志同道合的街坊做義工，共同發展社區的環保工作。他們想藉著擺街站教育大家，「我們想處理廚餘嘅話，就唔會用咁organic嘅方法，不如去買廚餘機，同大家講，呢個係無臭無味，大家快啲去買。」二人希望透過和街坊聊天，連繫大家，即使街站的回收量不及大機構擺放廚餘機多，但擺街站會帶來更多和街坊接觸的機會，在烈日當空下，即使他們汗流浹背，他們仍堅持向每一個街坊，路過的，或專門到來的，解說廚餘回收是怎樣的一回事，雖然不能完全取代，但如他們所說，「組織其實是可以做到區議員嘅位置。」

### 面對製肘仍堅持初心　繼續義教工作

<figure>
<img src="https://web.archive.org/web/20220123183512im_/https://www.hkcnews.com/news_新聞/hk-discuss/2021/07/區議員辭職-林進-20210730185230_2210_large.jpg" alt="">
<figcaption>Jane為話劇班準備教材。郭日朗攝</figcaption>
</figure>

以實習生身份開始做林進議助的Jane，在實習期結束後，繼續擔任兼職議員助理，她主要負責一些補習班、教育工作。趁著暑假，她希望以輕鬆、玩樂的形式讓小朋友邊學邊玩，於是和議助Kasey及義工舉辦英文話劇班。她直言，天水圍有很多基層的小朋友，英文能力未必好，但又未有資源給他們私人補習，決定和有意義教的義工籌備英文話劇班，讓小朋友可以從戲劇中學英語，又可以認識新朋友。

在話劇班開班之際，便遇上區議員辭職潮。在第一次被遣散時，Jane覺得她仍有其他身份做社區工作，因為人際網絡和資源尚存在，但到林進辭職，失去議辦，人際網絡有機會因此消散，為Jane帶來雙重打擊。

> **我只係做社區工作，我只是想幫人，我已經做到呢度，我已經好努力，去到最後竟然因為我幫人而被DQ，或者係被剝奪我可以有嘅事，令到我唔可以繼續行落去，呢個係我最不甘心嘅位，好似係到逼我放棄，或者逼我搵一個新嘅方法，但是喺呢個情況下搵新嘅方法係好難。**


林進辭職後，議辦關閉，暫未有適合場地舉行話劇班，而且天水圍的社區中心及社區會堂很少，又很難預約。辭職消息傳來之際，義教們打算即使要自資租用小型的場地，仍要如期舉行話劇班，令已報名的小朋友不致失去學習機會。幸好，另一區議員決定在議辦交還給房委署前，借出場地供話劇班使用，她們原本打算在話劇班的最後，小朋友會準備話劇表演，但由於場地所限，話劇班未能如原先計劃一樣舉辦二個月，只能縮短至一個月，小朋友最後也未能表演。

回想起一開始到林進議辦實習，她的初心是想做社區工作，「本身我睇社區裏好似有好多嘢都好不足，可能有時有啲社區資源喺度，但我哋唔知，不會無啦啦上網搵，如果我可以做到我幫手搵，我做嗰個橋樑，點解我唔去做？」她表示不會放棄社區工作，自己放棄，意味會失去一個推動社區的人，即使面對製肘，她亦會努力尋找出路。

> **呢啲掣肘可能會搵到其他方法解決，不過過程比較辛苦，但我都唔去做嘅時候，其實好對唔住自己嘅初心。**


### 不捨社區工作　香港人亂世中互相扶持

原本打算宣誓的林進指，追討薪津的消息令他重新考慮是否宣誓，在衡量風險後，考慮到被撤銷議席的風險高，最後決定辭職，「我們究竟為咩仲要​​樁個頭埋去，被人罰百幾萬，嗰啲資金會唔會用嚟做其他工作，例如幫手足開黃店，或者咩都好，都好過還薪酬比政府，所以最後我們覺得算啦，唔好為一口氣，便選擇辭職吧。」

<figure>
<img src="https://web.archive.org/web/20220123183512im_/https://www.hkcnews.com/news_新聞/hk-discuss/2021/07/林進-區議員辭職-20210730234535_231f_large.jpg" alt="">
<figcaption>在最後一次居民大會後，林進與議助們擁抱。鄭卓伶攝</figcaption>
</figure>

林進嘆息，不捨得這個社區和同事。當選那刻，大家都雄心壯志。

> **好似好勁，有好多計劃，有好多事想做，但呢一年半話比我哋聽，計劃趕唔上變化，我哋有很多計劃都被疫情打亂部署，政府強硬嘅手腕去阻止我們做好多嘢，呢段時間換來嘅其實係好多失落同失望。**


失落之中，林進自勉，他覺得即使失去議員身份，街坊一早已認識他們，他們有一定的公信力，在未有議員身份時，林進是天水連線的成員，也是天水圍的街坊，「就算當時我無名無姓，仍係呢場運動的參與者、組織者，去做唔同嘅工作，呢樣從來冇改變 。」

林進議辦每天都有街坊來「打躉」，找林進或議助們聊天，找議助處理消費券、預約打針，有任何問題只要推門進辦，總會有人替你解決，但辭職後，街坊有問題又如何解決？林進感嘆，社區自救已在大家心中萌芽，也許尚未到沒有區議員，大家可以自動行動的階段，但他強調，自救是一個漫長的階段，「大家點樣一步一步向前行，一步一步地摸著石頭過河，呢個係我哋需要同街坊一起探索嘅事，我希望可以做到。」林進稱，一年半的任期和街坊建立的聯繫不會因失去議助的身份而消失，「只係未來會有些形式上嘅唔同，但仍然希望大家有需要幫手時會搵我哋。民生又好，政治又好，我哋會一如既往做啱嘅事。」

<figure>
<img src="https://web.archive.org/web/20220123183512im_/https://www.hkcnews.com/news_新聞/hk-discuss/2021/07/林進-區議員辭職-20210730185307_2f17_large.jpg" alt="">
<figcaption>林進議辦正式關門那天，有街坊送上鮮艷的花束給林進及一眾議助。郭日朗攝</figcaption>
</figure>

林進議辦正式關門那天，有街坊送上鮮艷的花束給林進及一眾議助，感謝他們對社區的付出，他們捧著鮮花，快樂的與街坊合照，就像一場畢業禮。對這群辭也辭不掉的人來說，議辦停止開放並非終結，而是另一個新開始。林進笑著說：

> **喺呢個氛圍之中，仍然可以搵到好多同行人，搵到一啲同行嘅滿足感。有種喺亂世之中圍爐取暖嘅感覺，大家互相扶持去幫手嘅感覺，呢件事係好難得。**

