---
title: "爸爸告訴6歲女兒：戴口罩唔代表做錯事"
date: "2019-10-19"
author: "實習記者黃思銘"
category: "眾聞"
tags:
  - "尖沙咀"
  - "警察暴力"
  - "香港警察濫用暴力侵害人權展"
url: "https://web.archive.org/web/20191023185139/https://www.hkcnews.com/article/24302/%E8%AD%A6%E5%AF%9F%E6%9A%B4%E5%8A%9B-%E9%A6%99%E6%B8%AF%E8%AD%A6%E5%AF%9F%E6%BF%AB%E7%94%A8%E6%9A%B4%E5%8A%9B%E4%BE%B5%E5%AE%B3%E4%BA%BA%E6%AC%8A%E5%B1%95-%E5%B0%96%E6%B2%99%E5%92%80-24302/%E7%88%B8%E7%88%B8%E5%91%8A%E8%A8%B46%E6%AD%B2%E5%A5%B3%E5%85%92%EF%BC%9A%E6%88%B4%E5%8F%A3%E7%BD%A9%E5%94%94%E4%BB%A3%E8%A1%A8%E5%81%9A%E9%8C%AF%E4%BA%8B"
original_url: "https://www.hkcnews.com/article/24302/%E8%AD%A6%E5%AF%9F%E6%9A%B4%E5%8A%9B-%E9%A6%99%E6%B8%AF%E8%AD%A6%E5%AF%9F%E6%BF%AB%E7%94%A8%E6%9A%B4%E5%8A%9B%E4%BE%B5%E5%AE%B3%E4%BA%BA%E6%AC%8A%E5%B1%95-%E5%B0%96%E6%B2%99%E5%92%80-24302/%E7%88%B8%E7%88%B8%E5%91%8A%E8%A8%B46%E6%AD%B2%E5%A5%B3%E5%85%92%EF%BC%9A%E6%88%B4%E5%8F%A3%E7%BD%A9%E5%94%94%E4%BB%A3%E8%A1%A8%E5%81%9A%E9%8C%AF%E4%BA%8B"
---

# 爸爸告訴6歲女兒：戴口罩唔代表做錯事

網民於尖沙咀文化中心空地舉辦「香港警察濫用暴力侵害人權展」，展示反修例運動4個多月間，警察涉濫暴及濫捕的的重要事件及照片，又舉辦放映會，吸引市民圍觀。

一位爸爸牽著6歲女兒的手，看著放映會，又不時向女兒解釋。當片段播放至721元朗白衣人無差別打人的片段時，他握著女兒的手說：「打人呢啲你會驚，我哋睇其他先。」


{{< video src="https://web.archive.org/web/20191023185139if_/https://www.youtube.com/embed/eTKx3M5Jr4s" >}}


<figure>
<img src="https://web.archive.org/web/20191023185139im_/https://www.hkcnews.com/news_新聞/hk-discuss/2019/10/尖沙咀-香港警察濫用暴力侵害人權展-20191020000126_102e_large.jpg" alt="">
<figcaption>爸爸帶女兒看展覽，期望女兒明白社會公義。黃思銘攝</figcaption>
</figure>

小女孩問記者：「姐姐，點解你唔戴口罩嘅？」記者問：「咁點解你戴口罩呀？」她回答：「因為我支持香港人，但我戴口罩唔代表我做錯事。」爸爸說，曾向女兒解釋「戴口罩唔代表做錯事」、「政府成日話人唔見得光所以戴口罩，但事實唔係咁，我哋只係保障自己。」

爸爸事先知道有這個展覽，特意帶女兒到場。他說，有不反對通知書的集會，都會帶女兒出席，希望向她解釋香港發生甚麼事。「點解（示威者）明知犯法都要做到呢一步？有咩驅使到班學生由好和平嘅手段到而家升級咗？因為社會有好多唔公義嘅嘢發生。唔啱嘅嘢佢哋會受到法律制裁，但唔應該係咁對待（指警暴）。」

<figure>
<img src="https://web.archive.org/web/20191023185139im_/https://www.hkcnews.com/news_新聞/hk-discuss/2019/10/香港警察濫用暴力侵害人權展-尖沙咀-20191019235716_d1d7_large.jpg" alt="">
<figcaption>多人駐足看展覽。黃思銘攝</figcaption>
</figure>

被問到對展覽最深刻印象的，爸爸說得有點激動，「去到呢一刻都係元朗721，因為香港唔應該發生咁嘅事，竟然可以有40分鐘嘅無警時分。」

對於張建宗近日叫人勿再糾纏721、大家向前看，這位爸爸指：「而家政府講嘅嘢我已經唔係好聽，佢哋只係交代俾自己聽，唔係交代俾香港人聽。咩施政報告又好，4點鐘 （警察記者會）又好，我都已經唔係好聽。」

他坦言「好擔心香港嘅未來」，但未有考慮移民，期望香港人記得香港這家園，不要再逃避，「97都試過啦，回歸嘅時候唔知前景，一大班人淨係諗自己就走。當香港個個人都唔係去諗解決問題，而去逃避，一路只會惡性循環。去到第二個97，即係2047，香港真係無，慘嘅都係下一代。」、「連最基本嘅人權都無，我睇唔到香港嘅未來，但其實好多人盡力緊。」

<figure>
<img src="https://web.archive.org/web/20191023185139im_/https://www.hkcnews.com/news_新聞/hk-discuss/2019/10/香港警察濫用暴力侵害人權展-尖沙咀-20191020000254_1466_large.jpg" alt="">
<figcaption>不少家長帶小孩來看展覽。黃思銘攝</figcaption>
</figure>

另一位近日在前線的青年，25歲鄧先生，樂見有人舉辦展覽及放映會，認為有打破同溫層效果。「見到好多人睇展覽，冇停過，而唔係個個好似我哋咁貼。見到有人討論，咁我就有機會同佢解釋，呢啲係平時於同溫層做唔到嘅嘢。」、「好似有啲公公婆婆本身有疑問，平日冇機會問，佢哋就可以喺呢度搵人問。」

他舉例指，剛才有人討論示威者為何要「硬碰硬」、為何不打經濟戰，他便加入討論，指：「我哋何嘗唔想三罷呢？但做唔到長期，而有能力打經濟戰嗰班人，七成都係撐警嘅，經濟嘅主導權唔喺我哋手上。我哋要開始去擺脫成日想靠人嗰種心態。」

鄧先生深信，在亂世裏，人的責任顯得更重要。「我會去滲入『我哋要靠自己』嘅思想俾佢哋，每個人可以做到嘅，遠遠比自己諗嘅多 。」

<figure>
<img src="https://web.archive.org/web/20191023185139im_/https://www.hkcnews.com/news_新聞/hk-discuss/2019/10/性暴力-香港警察濫用暴力侵害人權展-20191020000156_3ee5_large.jpg" alt="">
<figcaption>展覽按不同主題指出警暴問題。黃思銘攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20191023185139/https://www.hkcnews.com/aboutus/#subscribe)
