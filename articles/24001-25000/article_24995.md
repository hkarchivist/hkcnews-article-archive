---
title: "【區選打大佬】曾替九巴女車長搞工運　公關劉卓裕挑戰田北辰吸荃灣中產票"
date: "2019-11-23"
author: "記者周滿鏗"
category: "眾聞"
tags:
  - "田北辰"
  - "Michael TIEN"
  - "2019區議會選舉"
  - "劉卓裕"
url: "https://web.archive.org/web/20191227150717/https://www.hkcnews.com/article/24995/2019%25E5%258D%2580%25E8%25AD%25B0%25E6%259C%2583%25E9%2581%25B8%25E8%2588%2589-%25E7%2594%25B0%25E5%258C%2597%25E8%25BE%25B0-%25E5%258A%2589%25E5%258D%2593%25E8%25A3%2595-24995/%25E3%2580%2590%25E5%258D%2580%25E9%2581%25B8%25E6%2589%2593%25E5%25A4%25A7%25E4%25BD%25AC%25E3%2580%2591%25E6%259B%25BE%25E6%259B%25BF%25E4%25B9%259D%25E5%25B7%25B4%25E5%25A5%25B3%25E8%25BB%258A%25E9%2595%25B7%25E6%2590%259E%25E5%25B7%25A5%25E9%2581%258B-%25E5%2585%25AC%25E9%2597%259C%25E5%258A%2589%25E5%258D%2593%25E8%25A3%2595%25E6%258C%2591%25E6%2588%25B0%25E7%2594%25B0%25E5%258C%2597%25E8%25BE%25B0%25E5%2590%25B8%25E8%258D%2583%25E7%2581%25A3%25E4%25B8%25AD%25E7%2594%25A2%25E7%25A5%25A8%257Cwebsite%3D%25E7%259C%25BE%25E6%2596%25B0%25E8%2581%259E%257Ctitle%3D%25E3%2580%2590%25E5%258D%2580%25E9%2581%25B8%25E6%2589%2593%25E5%25A4%25A7%25E4%25BD%25AC%25E3%2580%2591%25E6%259B%25BE%25E6%259B%25BF%25E4%25B9%259D%25E5%25B7%25B4%25E5%25A5%25B3%25E8%25BB%258A%25E9%2595%25B7%25E6%2590%259E%25E5%25B7%25A5%25E9%2581%258B"
original_url: "https://www.hkcnews.com/article/24995/2019%25E5%258D%2580%25E8%25AD%25B0%25E6%259C%2583%25E9%2581%25B8%25E8%2588%2589-%25E7%2594%25B0%25E5%258C%2597%25E8%25BE%25B0-%25E5%258A%2589%25E5%258D%2593%25E8%25A3%2595-24995/%25E3%2580%2590%25E5%258D%2580%25E9%2581%25B8%25E6%2589%2593%25E5%25A4%25A7%25E4%25BD%25AC%25E3%2580%2591%25E6%259B%25BE%25E6%259B%25BF%25E4%25B9%259D%25E5%25B7%25B4%25E5%25A5%25B3%25E8%25BB%258A%25E9%2595%25B7%25E6%2590%259E%25E5%25B7%25A5%25E9%2581%258B-%25E5%2585%25AC%25E9%2597%259C%25E5%258A%2589%25E5%258D%2593%25E8%25A3%2595%25E6%258C%2591%25E6%2588%25B0%25E7%2594%25B0%25E5%258C%2597%25E8%25BE%25B0%25E5%2590%25B8%25E8%258D%2583%25E7%2581%25A3%25E4%25B8%25AD%25E7%2594%25A2%25E7%25A5%25A8%257Cwebsite%3D%25E7%259C%25BE%25E6%2596%25B0%25E8%2581%259E%257Ctitle%3D%25E3%2580%2590%25E5%258D%2580%25E9%2581%25B8%25E6%2589%2593%25E5%25A4%25A7%25E4%25BD%25AC%25E3%2580%2591%25E6%259B%25BE%25E6%259B%25BF%25E4%25B9%259D%25E5%25B7%25B4%25E5%25A5%25B3%25E8%25BB%258A%25E9%2595%25B7%25E6%2590%259E%25E5%25B7%25A5%25E9%2581%258B"
---

# 【區選打大佬】曾替九巴女車長搞工運　公關劉卓裕挑戰田北辰吸荃灣中產票

荃灣地鐵站外的連儂牆日夜更替，早上有被撕掉的紙碎，傍晚會有中學生帶來海報、膠水膠紙，換上新的文宣。在連儂牆旁邊，連接愉景新城的行人天橋，有位「官仔骨骨」的中年男子，獨自一人拖著師奶買餸車，在連儂牆前擺街站、派傳單。

他叫劉卓裕，是公關公司行政總裁，去年曾為九巴女車長葉蔚琳的工運做幕後軍師。反送中運動爆發後，他今年7月成立社區組織「荃民議政」、加入民主派協調機制民主動力，出戰今屆區議會選舉荃灣愉景選區，在中產區挑戰當區建制派大佬、一直努力經營開明親中形象的田北辰。

43歲的劉卓裕認為他比田北辰（69歲）年輕，是他吸中間派選票的優勢，又批評田北辰做區議員離地。田北辰則反駁劉卓裕以往「乜都無做過」。在當前的社會局勢下，田北辰自覺有幾大勝算？他說選情嚴峻，「新聞話（建制）民情有啲反彈，我覺得同紅隧（被堵塞）都有啲關係，因為全港市民有好大衝擊，煩咗好多好多人。」田北辰又說，他是建制派「最中間嗰個」。爭中間游離票，將是明天區選的關鍵。

<figure>
<img src="https://web.archive.org/web/20191227150717im_/https://www.hkcnews.com/news_新聞/hk-discuss/2019/11/2019區議會選舉-劉卓裕-20191122173401_17a4_large.png" alt="">
<figcaption>劉卓裕空降荃灣愉景中產區，希望取得「中間偏黃」的支持。周滿鏗攝</figcaption>
</figure>

劉卓裕在荃灣港安醫院出生，荃灣公共屋邨長大（沒有透露具體是哪條邨），畢業於荃灣聖芳濟中學、嶺南大學工商管理學士，大學時期曾做過一年民主黨屯門區議會競選助理。他參選申報職業是公共政策顧問，2013年創立公關公司A. LOUD ASIA，2017年有份成立香港青年總裁協會，擔任創會理事兼秘書長，協會現任主席是隆基泰和智慧能源執行董事、董事會副主席兼聯席行政總裁袁志平，協會2018年 [就職典禮](https://web.archive.org/web/20191227150717/https://be90aed9-30a1-491a-be1a-16ab366476e6.filesusr.com/ugd/9b3428_773563c3809545489cb09c4459728b14.pdf) 邀請過政務司司長張建宗和中聯辦副主任陳冬做主禮嘉賓。

究竟劉卓裕是建制定民主，抑或中間無立場？他說，以往選舉都投予民主派，但個人甚少觸及政治，專注生意業務。他由以往一個無甚公開立場的中間派，變成如今參選政綱寫著「爭取雙普選，將真正代表市民的聲音帶入議會」，又在Facebook指「五大訴求　缺一不可」，當中他比較明確贊成的是獨立調查。他說，可以有先後次序實行五大訴求，「但係無大台，好難講邊樣前後，嗰樣嘢唔係我哋去講，係政府搵出來。」

去年2月，劉卓裕首次以公關角色參與社會運動，眾新聞去年曾 [報道](https://web.archive.org/web/20191227150717/https://www.hkcnews.com/article/10552/%E4%B9%9D%E5%B7%B4-%E6%9C%88%E8%96%AA%E8%BB%8A%E9%95%B7%E5%A4%A7%E8%81%AF%E7%9B%9F-%E8%91%89%E8%94%9A%E7%90%B3-10591/%E8%91%89%E8%94%9A%E7%90%B3%E9%BB%9E%E6%87%89%E5%B0%8D%E5%82%B3%E5%AA%92%EF%BC%9F%E5%8F%94%E4%BB%94%E4%BB%BB%E5%85%AC%E9%97%9C%E8%83%8C%E5%BE%8C%E6%95%99%E8%B7%AF) 九巴女車長葉蔚琳的工業行動，是由任職公關的葉蔚琳叔仔劉卓裕擔任幕後軍師。劉卓裕表示，今次參選並不是因為九巴工運，更不是以此事作為他的主打政績。他說，其轉變是在反修例運動初期，在網上看到一田百貨前行政總裁莊偉忠 [呼籲登記做選民](https://web.archive.org/web/20191227150717/https://www.facebook.com/danielchong123/posts/1155036204683810?__xts__%5B0%5D=68.ARC0_o9L2mFsgkWvPPzfqOKJhcB7GdXzWeNXu4c0NQLZF394Xc81Lu4cFiGIpuHuUFpqQnKHr9R8MxvkKrXJ33s2cfSG0gMbJSTNu9rhARAgBp3BdcHnfUJL6NpZBT89r_pz8NuAHfVxku7Z-_XBkpQaBAqSU5v0EM3pXzhDn8Y0_Izn-9X-4F72lQIUWYMc3Ljn4FJcJ6sBq1R3crzobCs_gx7uPr_ep57qVi8F7deeRdgGY8-z61wrs1UHEnQjsM2cru8uN5B-_yCTysnY2PFz0aJ4y4_vwAbDDpCl5yns_4nfI0IhQbb0UiHd-ZskNrSyKxArTGsxpGnqBviy7E2DOQ&__tn__=-R) ，他私下問莊偉忠會否參選，但對方指不會，他就開始反思，自己作為社會上的一分子，是否可以多走一步、多出一分力。

劉卓裕指，7月26日出席機場集會，在現場見到一幕畫面，令他下決心出戰區議會：「去咗機場見到有個後生女，好熱情咁派傳單出去，好想話俾遊客聽香港發生緊咩事，我覺得好感動，上前同佢講咗句，我話：『對唔住，20年前無為你哋爭取啲咩』」。

在決定參選初期，劉卓裕估計他勝算極低，「100個人有97個都覺得我輸，另外嗰三個係我、我阿爸同我阿媽。」但運動發展至今，近月看到對手的反應和居民的迴響，令他感到勝算大增，「而家我好有信心，居民俾我嘅反應係極度良好，對手（田北辰）出街站的次數多咗，『四寶』都出現埋。」劉卓裕所指的『四寶』是「網絡打手、抹黑、跟蹤、恐嚇」，意思是有打手會在他的facebook製造輿論導向、指他是「假黃」；抹黑他是「連登話事人」、「黃絲領導人」等；發現被人跟蹤；身邊一些具地位的建制朋友勸他退選等。劉卓裕認為，以上種種跡象顯示，他在今次選舉逐漸威脅到對手。

<figure>
<img src="https://web.archive.org/web/20191227150717im_/https://www.hkcnews.com/news_新聞/hk-discuss/2018/03/葉蔚琳-20180306222316_25e8_large.jpg" alt="">
<figcaption>九巴車長葉蔚琳和丈夫去年的工運戰，「叔仔」劉卓裕是幕後軍師。資料圖片</figcaption>
</figure>

劉卓裕在報名參選前一個月，其母確診患上癌症三期，劉卓裕曾萌生退意，但母親在病床上卻鼓勵他繼續選舉，「佢話如果開始咗，咁多市民對你有期望，你應該去行，無論贏輸，我哋有句家訓係『只要肯堅持，凡事可成真』（點解咁相信呢句家訓？）我本身係公屋仔，我覺得自己已經超額認購咗所謂的成就，我意思係事業上已經OK，點解可以做到，就係因為我一路主動同埋堅持，先有而家的成就。」

愉景選區包括愉景新城及荃景花園，屬中產區，田北辰上屆以1,654票之差大勝對手，今屆更是競逐第三度連任，田北辰在今年2至3月曾是評分最高的立法會議員。近乎零從政經驗的劉卓裕，為何敢硬撼這位高民望的建制派「大佬」？他批評田北辰做區議員任內只靠「政治化妝」，多年來主打的鐵路噪音問題仍未有改善，「呢樣嘢係好難解決，但唔係無得解決，你唔係去到選舉之前就話俾大家聽，我去地鐵站換機油啦，呃得幾耐呢。」他又批評田北辰區議會出席率雖然是100%，但逗留會議時間只得兩成，「既然分身乏術，不如退位讓賢，俾啲真係成日standby的人去服務社區。」

劉卓裕昔日做過公關，學會機關算盡，與今日的社區工作方式可會截然不同？「公關你係諗緊點樣令老闆開心，做一個活動你會諗聽日活動有無人來，多唔多人來，係咪要記者寫啲要寫嘅嘢，最驚記者寫啲唔應該寫嘅嘢，你要布防，由第1去到第4個step唔會錯，你要計算，但我而家做呢樣嘢，係好pure，係無錢嘅involvemnt，而呢樣嘢唔係為咗賺錢而做。」

他記得有一次，街坊在荃灣連儂牆附近被捕，他協助被捕家屬找律師、社工等，後來家屬向他表示「好warm，好多謝你」，頓時令他發覺「原來可以咁做人」。劉卓裕說，因工作認識來自商業、社福機構、演藝、學術等不同界別的人士，能夠靠自己的人際網絡在社區民生問題上發揮作用。

<figure>
<img src="https://web.archive.org/web/20191227150717im_/https://www.hkcnews.com/news_新聞/hk-discuss/2019/03/田北辰-20190320234908_b0f4_large.jpg" alt="">
<figcaption>田北辰一直經營開明建制派形象，獲一些保守中間派支持。資料圖片</figcaption>
</figure>

荃灣區在反修例運動中發生過多次衝突，包括8月25日荃葵青遊行入夜後，有警員向天開槍示警，並擎槍指向示威者及記者；10月1日防暴警察在荃灣大河道，開實彈射撃18歲示威者。

劉卓裕認為，問題源於警方自覺所做的事是正確，故現在首要做的事是安撫警員情緒，為警員進行大規模的心理評估，其後必需成立獨立調查委員會，「佢哋要rationalize自己做的事是正確，老實大部分做警察唔會想係伸張正義，我無識一個係咁，從來無係咁，無非都係人工好、穩定、福利架構入面最高囉，相對社會地位唔差，有宿舍、長糧，但突然遇到社會衝突，佢哋搖身一變做咗政治警察，好明顯睇到佢哋已經無受到合理約束。」

做公關多年的劉卓裕，有感10.1開槍事件後，涉事學生就讀的荃灣公立何傳耀紀念中學，該校校長的回應十分差。翻查當日片段，校長謝潤明被問到警方使用的武力是否合適，他認為需要多點時間去了解事情，至於會否譴責警方行動時，他僅稱：「我唔答呢個問題。」劉感慨道：「你發現公關術係害死咗香港政府，簡單來講即係無用心，個校長係行出來讀新聞稿，讀完行返入去，但外面有500個人包圍，哈哈哈......佢淨係見到個position可以做step A，成個社會無用個『仁』去諗。」

10多年來置身於中環精英主義，劉卓裕身邊有很多離地建制朋友，如今貼地做一個社區主任，他對外界所指的「黃絲藍絲」有一種新看法，「你會認同警察執勤可以扑人個頭？十幾歲𡃁仔，塊地已經成灘血，然後捽佢塊面落地，你會贊成咩？如果你唔贊成你已經唔係藍絲，我唔信呢個世界上仲有人做藍絲。身邊無人答到我呢兩個問題，如果你覺得咁係啱，我唔會同你做到朋友。」

<figure>
<img src="https://web.archive.org/web/20191227150717im_/https://www.hkcnews.com/news_新聞/hk-discuss/2019/10/警察開槍-國慶70周年-十一荃灣-20191002064442_1e8b_large.png" alt="">
<figcaption>10月1日防暴警察在荃灣大河道，開實彈槍撃中五示威者，全城嘩然。港大校園電視片段截圖</figcaption>
</figure>

眾新聞向田北辰查詢，他認為近日衝突令民情有些微反彈，但相信選民早已下決定，變數不大，「新聞話（建制）民情有啲反彈，我覺得同紅隧（被堵塞）都有啲關係，因為全港市民有好大的衝擊，煩咗好多好多人。」、「都唔知搞一個月定兩個月，個民情肯定會變，對呢班人的支持各方面肯定有減弱的趨勢。但姑勿論點，會唔會有好大的改變，至少我今朝同昨日睇，好多人似乎覺得已經決定咗，因為呢兩日事件而轉，會有但係唔多囉。」

被問到如何評估選情，他說，「選情梗係嚴峻啦，今次有咁嘅政治議題，坦白講，雖然我係建制之中最中間嗰個，我修例都反對，我提出『港人港審』，如果其實做到都唔會係今日嘅版本啦，我由6月都嗌要獨立調查啦，無論點，都有政治標籤喺度，而4年前係無嘅，咁所以我選情一定係嚴峻。」

至於如何評價他的對手劉卓裕，田北辰回應：「我一向對事不對人，我好少講人哋啲嘢」。如何回應劉卓裕對他的批評？田北辰僅說：「佢完全乜都無做過，咁我又無得問番佢，（我回答的話）好似唔係咁公平架嘛。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20191227150717/https://www.hkcnews.com/aboutus/#subscribe)
