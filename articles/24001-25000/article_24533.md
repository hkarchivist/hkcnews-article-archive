---
title: "寒梅不畏嚴冬　吳傲雪"
date: "2019-10-30"
author: "特約記者陳零"
category: "眾聞"
tags:
  - "中文大學"
  - "吳傲雪Sonia"
  - "831被捕者"
url: "https://web.archive.org/web/20210712033540/https://www.hkcnews.com/article/24533/%E5%90%B3%E5%82%B2%E9%9B%AAsonia-%E4%B8%AD%E6%96%87%E5%A4%A7%E5%AD%B8-831%E8%A2%AB%E6%8D%95%E8%80%85-24533/%E5%AF%92%E6%A2%85%E4%B8%8D%E7%95%8F%E5%9A%B4%E5%86%AC-%E5%90%B3%E5%82%B2%E9%9B%AA"
original_url: "https://www.hkcnews.com/article/24533/%E5%90%B3%E5%82%B2%E9%9B%AAsonia-%E4%B8%AD%E6%96%87%E5%A4%A7%E5%AD%B8-831%E8%A2%AB%E6%8D%95%E8%80%85-24533/%E5%AF%92%E6%A2%85%E4%B8%8D%E7%95%8F%E5%9A%B4%E5%86%AC-%E5%90%B3%E5%82%B2%E9%9B%AA"
---

# 寒梅不畏嚴冬　吳傲雪

8.31太子站事件將近兩個月，記者訪問當晚的被捕傷者、中大學生吳傲雪 （Sonia），究竟早前何來勇氣在鏡頭前除下口罩說出經歷，難道不擔心人身安全？她說：「咁樣就好似問示威者有無考慮過安全，（佢哋） 有考慮過，但都係會出；人一世得一次機會，timing過咗就無，now or never，同埋最壞嘅後果就係死。好多前線手足都寫咗遺書，我都寫咗，準備擺上 facebook。」

在香港中文大學修讀文學士（幼兒教育）的吳傲雪 ，是繼梁繼平7月1日佔領立法會時發表抗爭宣言後，第二個公開除下口罩的抗爭者。

她曾化名「龍小姐」、「S傷者」、「S同學」，先後出席立法會議員毛孟靜召開的記者會、民間記者會、9.27新屋嶺被捕者集會。她在8.31被捕後曾被送往新屋嶺拘留中心，指在葵涌警署拘留期間遭受警方性暴力。

24歲的吳傲雪，因有著不平凡的人生經歷，令她這朵寒梅自小便能在嚴冬中，傲雪凌霜。

<figure>
<img src="https://web.archive.org/web/20210712033540im_/https://www.hkcnews.com/news_新聞/hk-discuss/2019/10/吳傲雪Sonia-20191030012102_9ed1_large.jpg" alt="">
<figcaption>吳傲雪是反送中運動以來，第二位在公眾面前除下口罩，公開身份的抗爭者。攝影：阿言</figcaption>
</figure>

**兵行險著　非一時衝動**

10月10日，中大校長段崇智與學生、校友及教職員對話，Sonia發言期間除下口罩，聲淚俱下向段崇智提出要求：「校長，我願意鼓起勇氣除低口罩，請問你願唔願意同我一齊鼓起勇氣，同學生同行，譴責警方對被補人士包括中大學生施暴？」她在發言時，提及在8.31被捕後面對警暴，個人生長於家暴環境。


{{< video src="https://web.archive.org/web/20210712033540if_/https://www.youtube.com/embed/2pd7C7FIafs" >}}


段崇智之後與學生閉門真情對話，發生由「段狗」變「段爸」的戲劇性大和解，並於8日後 （10月18日）發表 [公開信](https://web.archive.org/web/20210712033540/https://www.hkcnews.com/article/24277/%E6%AE%B5%E5%B4%87%E6%99%BA-%E4%B8%AD%E5%A4%A7-%E5%90%B3%E5%82%B2%E9%9B%AAsonia-24277/%E4%B8%AD%E5%A4%A7%E6%A0%A1%E9%95%B7%E6%AE%B5%E5%B4%87%E6%99%BA%E5%85%AC%E9%96%8B%E4%BF%A1%EF%BC%9A%E9%83%A8%E5%88%86%E8%AD%A6%E5%8B%99%E4%BA%BA%E5%93%A1%E6%B6%89%E5%AB%8C%E4%B8%8D%E7%95%B6%E4%BD%BF%E7%94%A8%E6%9A%B4%E5%8A%9B%E6%88%96%E9%81%95%E5%8F%8D%E4%BA%BA%E6%AC%8A%EF%BC%8C%E7%B6%93%E6%9F%A5%E8%AD%89%E5%BE%8C%E9%A0%88%E4%BA%88%E4%BB%A5%E8%AD%B4%E8%B2%AC) 表示：「對於部分警務人員涉嫌不當使用暴力或違反人權，經查證後須予以譴責」。當晚，吳傲雪亦見記者，以「唔完美，可接受，要改善」回應段崇智，她呼籲所有院校及教育工作者，負起尋求真相及公道的責任，讓公義得以彰顯。

Sonia 強調，除下口罩並非一時衝動：「本嚟預佢 （段崇智） 唔回應。佢作為一校之長，我明白要include 好多parties。（除口罩）諗咗好耐，係planned。成件事就好似一盤棋，你無得搞我屋企人，你搞中大，成間大學同你對抗。啲人話我係攬炒，扯埋其他大學校長落水。」

公開身份後，Sonia 收到無數的滋擾電話及恐嚇訊息，有人稱「天拿水等緊你」、「一年內輪姦」云云。「我真係唔敢睇陳彥霖嘅新聞，我唔怕死，我都企跳過三次，我成日有抑鬱自殺念頭，殺死我好似成全我；唔殺死我，又篤眼篤鼻。」

她的後續，是以中大學生身份，向作為中大校監的特首林鄭月娥陳情，促請她成立獨立調查委員會：「林鄭，你應我呀！唔理你用 （中大）校監身份應我，定行政長官身份，但你唔可以淨係理『潘曉穎』（命案），唔應我！」

**小小肩膊背負著世界的責任**

與Sonia對望，在她臉上看到一個「累」字。她說，10月10日後，最高峰是一天做了4個媒體訪問，也與不同組織、單位會面，而且適逢校內中期考試。

說著說著，她輕輕嘆了一口氣，說很喜歡日本動畫《天氣之子》（新海誠編劇及執導）主題曲《大丈夫》的歌詞：

**「世界が君の小さな肩に 乗っているのが （只有我能看見你那小小的肩膊上承載著世界）**

**僕にだけは見えて 泣き出しそうでいると （令我不禁感到眼眶泛涙 ）」**

Sonia 幽幽地唸著：「世界的責任背負在你小小的肩膊上」。處事看來世故成熟的她，個子小小，只不過5呎高：「出嚟講完嘢，已經係半個公眾人物，其他人將希望擺喺我身上，但係我得咁細嘅肩膊，你哋想我做幾多嘢呀？不過企咗出嚟，我係唔會彈出彈入，我唔會話：『我唔投訴喇！』無可能，頂硬上！」

當人人讚她勇敢、堅強，不畏強權，但她更想跟大家說：「我寧願人哋讚我靚女、可愛、得意、温柔，好過勇敢。」勇敢是迫出來的，烈女或許只是傳媒塑造的形象、大眾的期望：「我一啲都唔獨立，我好倚賴人，我都有好軟弱嘅一面，有要俾人呵護、保護嘅時候。」她在2017年5月確診患有抑鬱症及 [邊緣人格障礙](https://web.archive.org/web/20210712033540/https://justone.richmond.org.hk/mental-illness-classfication/borderline-personality-disorder/) （Borderline Personality Disorder，BPD），曾經3次企跳，亦因少年時遭受家暴，17歲離家出走。10月10日脫下口罩那天起，家人沒再跟她聯絡。

她是獨女，出生14天交由阿姨照顧，只在周末回家。「童年從來無family day，未試過一家三口出街，星期六日做老師的媽咪要改簿；爹哋有另一頭家，一係去澳門賭，一係去搵嗰個女人。中一前都無家嘅概念，知道係寄人籬下。」

她說，患有邊緣人格障礙，是因為媽媽兒時的嚴厲管教：「政府推普教中，媽咪考咗三次基準試都考唔到，校長想解僱佢，佢就將壓力帶返屋企。老豆又唔喺度，得我一個，她就發洩落我度。」Sonia 說，媽媽會因為不滿意她的學業成績，或者她不幫忙做家務而責打她，「每次我都會鎖埋喺房，媽咪就用鎖匙開番房門，捉我出廳打，表面係因為我唔乖，實質原因一定係佢壓力。」

<figure>
<img src="https://web.archive.org/web/20210712033540im_/https://www.hkcnews.com/news_新聞/hk-discuss/2019/10/吳傲雪Sonia-20191030012125_14eb_large.jpg" alt="">
<figcaption>Sonia勇敢站出來後，面對蜂擁的網絡聲討，她特別需要大家的支持、包容和接納。攝影：阿言</figcaption>
</figure>

**家暴下成長**

中學時期，Sonia 被媽媽封鎖經濟，不給零用錢：「點生活？試過同班同學去茶餐廳，一人俾一啖飯我；試過瞓通州街公園、試過一張紙巾分五次用；又試過食麵包店2蚊一個燒餅當一餐。有時老豆私底下瞞住媽咪，塞20、50 蚊俾我。」童年和少年時期的經歷，令她缺乏自信：「好痛恨自己、好自卑，沒有愛同溫暖嘅感覺，即使有軟弱嘅時候，都唔會show俾人睇。」

她缺乏父母的愛，更渴望被愛。「尋求戀愛係唯一出路，我懷疑自己中三已經有 BPD，無時無刻要人陪，見唔到男朋友就無安全感，佢同另一個女仔講多一句，就驚人搶走佢；內心好大缺口。」她覺得家人從沒有愛過自己，只有管制：「我copy咗媽咪嗰套，然後apply 落另一個人身上，控制佢。」

「中三初戀，但同男朋友關係極度惡劣，因為佢要養埋我又要考DSE；我唔鍾意返學，又唔鍾意留喺屋企，成日捉住男朋友拍拖，太黐身，有次佢喺奧海城門口對我拳打腳踢、掌摑、扯頭髮，我即刻跑入廁所，喊到好似世界末日。所以，初戀已經有伴侶家暴我。」 她亦因為不善與朋輩相處，指曾面對欺凌。

她拍過N次拖，有兩次企跳因為愛情：「由細到大都好少有人同我講會無條件包容我，曾經有個男朋友好support自己，但佢好快就有另一個。」第二次企跳則因為給同居男友家暴：「當時打到眼瘀晒，係俾最愛嘅人打，成個月無出街見人。」

「2017年第三次，係覺得人生無咩意義，覺得死咗比唔死好；啲人成日話死咗都解決唔到個問題，其實唔係。譬如我俾人網絡欺凌，個影響喺我度，我一死，呢單公審案唔會對其他人有negative effect，但我一日未死，都要背負莫須有罪名，呢個label 係跟一世。」Sonia 摘下口罩後被人網絡起底、抹黑，甚至有連登貼文質疑其誠信。

**縱然迷惘　還要向前看**

Sonia第三次企跳後，心念一轉：「都廿幾歳，無勇氣就唔會有勇氣，不如幫吓其他人，所以2018年開始參加為中大學生打氣活動。」她自小學開始睇報紙，關心社會：「中二第一次參加七一遊行，跟高登飛影 （活躍討論區的網民）去，後來也有擺街站派傳單。」她早前被警方拘捕，因有案在身未能透露參與反送中運動的始末，但就指昔日的清拆皇后碼頭、反高鐵運動，對她影響深遠。

小小肩膊，經歷無數，她坦言：「好攰，唔知自己做緊咩，好迷失。」一旦被起訴，她說做不成教師，或會改吃自己的人血饅頭：「搞太子站導賞團，我是嚴重傷者、被捕人士，夠晒綽頭，每位收500。」亂笑一輪，她說會考慮轉報讀社工：「想做child abuse （幼兒虐待），想以過來人身份幫番受虐者，不過，都唔知收唔收 ……」

她說要向前看：「收到市民嘅支持信，好開心，會撐到落去。」可有甚麼需要？「點會話唔需要錢，我瞓過通州街公園，高中時靠食七仔烏冬過活，一個老婆餅當一餐，唔會死嘅。」她表示，已有足夠的法律支援，所以目前更需要是「大家嘅關注、接納同埋包容。」

她最大的期盼是：「想做到自己想做嘅嘢。願民主自由歸香港。」

<figure>
<img src="https://web.archive.org/web/20210712033540im_/https://www.hkcnews.com/news_新聞/hk-discuss/2019/10/吳傲雪Sonia-20191030012039_8e07_large.jpg" alt="">
<figcaption>本地插畫家蘇頌文 (Pen So) 欣賞Sonia的勇氣，特別以她作畫並送贈。攝影：阿言</figcaption>
</figure>

Sonia很喜歡自己的中文名吳傲雪：「未出世時，媽咪照過兩次超聲波，都話係男仔，媽咪本嚟諗住改我名做吳傲然；點知出世後係女仔，姨丈話唔好叫傲然，叫傲雪，因為佢前一晚唱K，唱鄧麗君嘅《雪中情》，有兩句歌詞：『寒梅仍能傲雪，你更加勝別人。』我覺得自己都好襯呢個中文名：『寒梅傲雪、傲雪凌霜』。英文名Sonia，字典解係wisdom。　」

祝願這位小女孩，未來依然不畏霜雪嚴寒，走出暴力與欺凌的陰影。關心社會的同時，也擁抱愛與幸福。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712033540/https://www.hkcnews.com/aboutus/#subscribe)
