---
title: "張建宗洩密：政府從冇諗過民意"
date: "2019-11-14"
last_updated: "2019-11-14 19:55:34"
author: "假才子"
category: "眾說"
tags:
  - "政務司"
  - "Chief Secretary for Administration"
  - "政務司司長"
  - "張建宗"
  - "Matthew Cheung"
  - "Chief Secretary"
  - "林特首"
  - "民意調查"
  - "逃犯條例"
url: "https://web.archive.org/web/20210630031250/https://www.hkcnews.com/article/24822/%E5%BC%B5%E5%BB%BA%E5%AE%97-%E6%B0%91%E6%84%8F%E8%AA%BF%E6%9F%A5-%E9%80%83%E7%8A%AF%E6%A2%9D%E4%BE%8B-24823/chief-secretary-for-administration"
original_url: "https://www.hkcnews.com/article/24822/%E5%BC%B5%E5%BB%BA%E5%AE%97-%E6%B0%91%E6%84%8F%E8%AA%BF%E6%9F%A5-%E9%80%83%E7%8A%AF%E6%A2%9D%E4%BE%8B-24823/chief-secretary-for-administration"
---

# 張建宗洩密：政府從冇諗過民意

看fb見到新聞台報道，涂謹申昨日在立法會質問政府知唔知依家最大民憤係咩， 張建宗竟然答話手頭上冇民意調查。

第一個反應，嘩你班友真係又讀屎片又唔做嘢，嘥晒納稅人i.e. 我哋錢，成壇嘢搞咗5個月都唔調研吓情況。但網民即刻回應，佢唔係唔做嘢，係做親都係衰嘢，衰多兩錢重咋。又係噃。修正返先。

<figure>
<img src="https://web.archive.org/web/20210630031250im_/https://www.hkcnews.com/news_新聞/hk-discuss/2019/11/止暴制亂-張建宗-民意調查-20191114193439_2ee5_large.jpg" alt="">
</figure>

張建宗依個回應顯示，根本依個政府從來都冇諗過回應民意，只係諗住有反對就鎮壓，拉你鎖你，正所謂解決問題就係解決提出問題的人丫嘛，所以先冇需要調查民意丫嘛，你哋話係咪？跟住發覺拉你鎖你冇效喎，唔緊要，加多兩錢重，變成射你殺你囉，你班蟻民諗乜 who F cares？總之準時返工搵錢交稅，供養我哋人工同堆大陸製TG同武器咪得囉。

又連結 [我日前嘅文](https://web.archive.org/web/20210630031250/https://bit.ly/2CFGv9P) ，依個咪 state of nature 思維囉，有問題就武力解決，有反對就強力鎮壓，一車車埋去，洗乜理你諗乜？阿校長走埋嚟？我冇興趣知你想點喎，射低你咪乾手淨腳囉。再唔係好似個交通警咁，見人就車，仲硬淨過當年天安門，個坦克司機遇到膠袋人都嘗試避開唔車佢架。

其實林鄭一路以嚟所謂好打得都係咁架啦，你要坐低傾咪做場騷比你睇囉，但我冇諗住妥協架，到最後都係要鏟走晒你哋架，皇后碼頭、囍帖街、佔領運動咪都係咁囉。最新仲作個新講法，話聽你講既話係「中你圈套」呀。民意？洗乜調查架啫？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630031250/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210630031250im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
