---
title: "盲人烽煙中上街：我睇唔到都出嚟，人多先會贏"
date: "2019-10-09"
author: "記者鄭靖而"
category: "眾聞"
tags:
  - "失明"
  - "反送中"
  - "面包無眼睇"
  - "盲人"
url: "https://web.archive.org/web/20210730004529/https://www.hkcnews.com/article/24050/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-24050/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/24050/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-24050/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 盲人烽煙中上街：我睇唔到都出嚟，人多先會贏

又是一個交戰天。警方在街上剛連珠炮發一輪催淚彈，示威者暫時撤退，仍新鮮滾熱辣的催淚氣體嗆眼嗆鼻。他叫面包，輕搭記者的手肘，一邊用說話指揮記者走入商場暫避：「去呢個商場啦，呢邊轉右」，又不忘品評催淚彈的氣味：「其實真係幾似美珍香牛肉味。」

面包天生失明，一年前開設Facebook專頁「 [面包無眼睇](https://web.archive.org/web/20210730004529/https://www.facebook.com/breadnoeyesee/) 」，上載一些生活趣事，獲逾1800人讚好。他亦有份在「 [WeTV無障礙媒體](https://web.archive.org/web/20210730004529/https://www.facebook.com/wetv.hk/) 」拍攝短片，以搞笑方式，解答大眾對盲人的好奇。面包喜歡搞爛Gag，在專頁的簡介中，他形容自己是「天生TB - Totally Blind!」、「高大威猛唔係我，高大威盲就有我面包份」。訪問前數天，面包因背痛入院：「瞓咗兩晚醫院，但醫生都唔知咩原因。照完X光、驗過血壓，乜都好正常……係隻眼唔正常囉。」

<figure>
<img src="https://web.archive.org/web/20210730004529im_/https://www.hkcnews.com/news_新聞/hk-discuss/2019/10/面包無眼睇-20191008224106_1a61_large.jpg" alt="">
<figcaption>面包不時在專頁提及他在示威現場的經歷，亦上載過一張他戴頭盔眼罩的相片。「面包無眼睇」Facebook圖片</figcaption>
</figure>

反送中運動開始後，年近40歲的面包在專頁提到他有落場，又上載他戴上gear的相片，相中他身穿黑衣，頭戴白色工業頭盔、眼罩，手持一塊小浮板及直遮。不要誤會他會上前線衝，他是一個和理非，站在後方參與。他在貼文中解釋，浮板是放在背囊內用以保護背脊。在Facebook出Po，他說：「我個page有一千幾百人，如果有10人行出去都開心呀。」

**面包拍攝短片，解釋盲人如何去快餐店買漢堡包：**


{{< video src="//web.archive.org/web/20210730004529if_/https://www.youtube.com/embed/M0ffSZobUJ4" >}}


面包剛出生時，仍能看到些許顏色、光暗，但到了十多歲時，視力就退化到連些微光線也看不到，原因不明。「我幾個兄弟姊妹，全部都睇到，仲要冇一個戴con，頂你個肺，眼鏡都唔戴副行出街。佢哋個個都揸四個轆，係得我一個攞支棍出街。件事就係咁囉，你唔好問點解，冇原因，你唯有接受。」熱愛搞gag的面包看似樂觀，但他在小學四年班、未全盲時曾患上抑鬱症。他說，當時不知道甚麼叫抑鬱，只知道自己很想死，「我覺得我同人哋唔同，變咗我童年唔開心。小學嗰時仲望到顏色、仲望到光，好鍾意匿喺學校天台個鐵絲網後面，想用有限嘅視力望遠啲呢個世界。」

眼睛看不到，面包就靠耳聽來認知世界。小時候，爸爸問面包，想要玩具還是收音機，5歲的他捨棄玩具，選擇了收音機。自始他天天黏在收音機旁，愛聽軟硬天師，也愛聽主持討論「八七大股災」、美國總統選舉。直到今天，除了聽電台新聞，他每天起床後第一件事，就是打電話到香港失明人協進會的熱線收聽新聞，閒時也會上網細讀各個Facebook專頁、Telegram群組，接收運動的最新資訊。他拿出iPhone示範發聲功能，在漆黑一片的屏幕上左掃右掃，手機就會讀出屏幕上的字句，語速之快，記者也來不及聽清。偶爾電話還會讀出push通知，原來是他所訂閱的《蘋果日報》YouTube頻道開始直播。

從小收聽新聞的習慣，令面包相當關心社會時事。70年代尾出生的面包，2003年七一首次上街。那年他20多歲，記得在朋友陪同下，拿著一把在萬寧買東西送的小風扇、一支水、一個寫著「董建華下台」的吹氣槌仔，由銅鑼灣走到中環。自此，每年的六四、七一，面包都沒有缺席。住九龍的面包，參與過多次遊行後，對港島地形相當熟悉，「個地圖背咗喺我腦裡面。譬如由炮台山去中環，我唔使問人都識走，唔使人帶我。」

至2011年七一，面包首次被捕。當年人民力量、社民連成員及一批遊行人士在遊行結束後，在中環一帶示威至午夜，最終被警方清場，拘捕了138人，面包是其中一個。他憶述，當時被警員以膠索帶扣起，帶上警車，被送往北角警署，因為人多，大伙兒被帶到停車場，坐在膠椅子上。面包吃了一份三文治，留了8小時後就獲釋，沒有被控。

<figure>
<img src="https://web.archive.org/web/20210730004529im_/https://www.hkcnews.com/news_新聞/hk-discuss/2019/10/面包無眼睇-20191008230218_b634_large.jpg" alt="">
<figcaption>面包2011年被捕後獲發的點字版羈留人士通知書。「面包無眼睇」Facebook圖片</figcaption>
</figure>

面包的催淚彈「初體驗」是在傘運。2014年9.28當天，他在灣仔演藝學院附近，突然在遠處聽到「呯呯聲」，然後有人大喊：「催淚彈呀，走啦」，由於距離較遠，他只聞到少許「攻鼻」的氣味，然後就被旁邊的陌生人拉走。直到今年6.12，這次的催淚彈比5年前傘運時的濃烈許多，當天面包也在金鐘，被嗆得呼吸困難、咳個不停，子彈的發射聲像在四方八面過來，後方有防暴警察追趕，兩個陌生人拉著他跑，由金鐘跑到中環。「有人同我講，放催淚彈你都唔使驚啦，你都睇唔到。」他笑一笑說：「其實睇唔到都會醃眼，啲煙一嚟你都會流眼水、抖唔到氣，冇分別。」

6.9、6.16、8.18等大型遊行集會他都有出席，一些較多衝突的地區遊行，他也去過，只做和理非。面包說，他不會走得太前，因為看不見始終有一定困難，「我要承認，我唔會俾人哋走得快之餘，我驚我會阻住人。」如他知道有相熟朋友落場做義務急救員，他間中會購買物資給他們。面包落場時，他多數會站在一個較後的位置先作「觀察」，一隻耳戴著耳機收聽直播，另一隻耳則細聽現場風吹草動，「通常佢哋會嗌，好似前面舉黑旗、有狗車呀、水炮車去到邊，幾多個上緊裝備咁。」然後他再按情況決定去向。每次離開的時候，身邊總有些不認識的人，陪他一起走。

記者曾跟面包走在衝突現場，一批示威者當時在街口留守，面包站在約百餘米以外的商場門口。前方氣氛突然緊張，一批示威者高喊：「防暴嚟緊」，然後人群開始向著我們所站的方向跑走，面包未見慌張，站在一旁先用他的獨有方式「觀察」：「而家應該升溫緊喇。」又幫忙向身邊的人傳話：「前面防暴嚟緊。」一會過後，他決定跟著人群慢慢撤退，走入商場暫避。

面包的背包其實有帶備豬咀、頭盔等裝備，不過他說一次也沒有用過，因為他未有走得太前，亦無意遮擋自己的樣貌，「因為我覺得我係公民抗命，我唔係話想畀你拉，但係你拉我都冇法。」

在商場內，不少人經過時，見到面包手持白杖、毫無裝備，都會問他：「要唔要口罩？」、「要唔要同你返屋企？」面包指，經常在示威現場，許多人都說擔心他、叫他回家，他會回應：「得架喇，我應付得到，放心。」、「我心諗，我去（示威）可能仲多過你，我連警署都踎過，我唔怕，你怕唔怕呀？我係有少少自負。」

面包說，多數的遊行示威活動，他都是一個人出動，一來是因為他認為自己有足夠經驗應對，二來是不想牽連朋友，因為若然有朋友陪同，朋友會被要求負上照顧他的責任。時勢不同，如今走上街頭，隨時被催淚彈、橡膠子彈、布袋彈射中，在看不見的情況下，獨自出現在槍林彈雨的地方，真的不擔心危險？「唔驚得咁多，畏首畏尾就唔好出嚟。呢個係示威成本嚟，你要衡量吓自己可以行到幾前。做得幾多得幾多。」

「如果我睇唔到，有一定嘅困難，我都敢出嚟；如果你理念一樣，而你有眼睛，我希望可以感染到你行出來。我哋要人多，雞蛋撞高牆。感覺上我哋好似打緊場波咁，人哋技術、體力好過我哋，乜都好過我哋，球證都幫埋佢，咁我哋係咪唔踢、唔追？唔得㗎嘛，有啲嘢係明知不可為而為之。」

<figure>
<img src="https://web.archive.org/web/20210730004529im_/https://www.hkcnews.com/news_新聞/hk-discuss/2019/10/面包無眼睇-20191008224114_1171_large.jpg" alt="">
<figcaption>面包有參加龍舟隊，他身上「攞苦嚟辛」的黑色T恤，就是他所屬的龍舟隊團體T恤。鄭靖而攝</figcaption>
</figure>

面包形容他個性大膽：「好似當年菲律賓人質事件，我睇到好嬲，我問自己如果當時我喺車，我會做咩角色，會匿喺凳底求佢唔好殺你，定衝出去意圖制止兇徒，但可能犧牲？我清楚我性格，我諗我係第一個衝出去。我未必做到咩，可能第一個死，唔知。我只可以話，以卵擊石我都要試一次，我唔係一個坐以待斃嘅人。」

「我行出來係對自己嘅交代。眼盲不心盲，我有我嘅方法認知社會發生咩事，雖然我視力係比你差啲，唔等如我能力比你低。我成日覺得只有人多，就會贏……或者贏唔贏唔知啦，但人多先有希望，人少就會輸。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210730004529/https://www.hkcnews.com/aboutus/#subscribe)
