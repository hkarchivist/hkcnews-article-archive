---
title: "網媒攝記梁柏堅：維護制度前，先維護人性"
date: "2019-11-20"
author: "特約記者陳零"
category: "眾聞"
tags:
  - "攝影記者"
  - "831警察太子站打人"
  - "梁柏堅"
url: "https://web.archive.org/web/20210922080937/https://hkcnews.com/article/24824/831%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-24824/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/24824/831%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-24824/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 網媒攝記梁柏堅：維護制度前，先維護人性

網媒 [米報](https://web.archive.org/web/20210922080937/https://www.facebook.com/RicePost.org/) 攝影記者 [梁柏堅](https://web.archive.org/web/20210922080937/https://www.facebook.com/Pakkin.Cousin/) ，連日在理大拍攝。8月31日晚上約11時，梁柏堅在太子港鐵站內拍得一條長達3分鐘短片，當時警方速龍小隊衝入列車車廂，向市民揮棍並噴射胡椒水，情侶雙擁痛哭。那是8.31事件中，最觸動人心的一幕。


{{< video src="https://web.archive.org/web/20210922080937if_/https://www.facebook.com/plugins/video.php?href=https%3A%2F%2Fwww.facebook.com%2FPakkin.Cousin%2Fvideos%2F739040496571576%2F&show_text=0&width=560" >}}


梁柏堅說：「做記者，偶發性好大，係嗰日嘅選擇；怕唔怕佢哋 （警察） 打我？當時無諗，就跟住架車，閂門停咗再開，大家都好崩潰，你發現你就係當刻最有經驗嗰個。」3分鐘後，他決定停機，先替片中情侶清洗胡椒。「安排人去分流急救，邊啲嚴重醫護做，邊啲無事互相安慰企埋一邊。我做完我嗰part喇，之後嘅記錄，同處理其他人受傷，邊樣緊要啲？」

「好多嘢之前，首先都係一個人。」區議會選舉周日舉行，39歲的梁柏堅是灣仔大佛口選區的候選人，是繼2015年之後，他再次挑戰在該區做了12年議員的民建聯李均頤。他4年後再在警察總部所屬的深藍選區出選，在當前的社會氛圍下，梁柏堅有更深的體會。

<figure>
<img src="https://web.archive.org/web/20210922080937im_/https://hkcnews.com/news_新聞/hk-discuss/2019/11/梁柏堅-灣仔大佛口-區議會選舉-20191119231652_165a_large.jpg" alt="">
<figcaption>米報攝影記者梁柏堅，831在太子港鐵站內拍得長達3分鐘短片，知名度大增。（Alex 攝）</figcaption>
</figure>

梁柏堅續說回8.31那天：「8.31俾我最大嘅impact係，好多嘢你做記者之前，首先都係一個人。選舉係好理性，但場運動，接觸都係好感性、好情緒化。好似有一個周六，唔係因為選舉，係你望住啲街坊，咁啱經過，警察就亂放催涙彈，喺佢哋面前爆，爆到伸手不見五指，你係咪唔除你個面罩俾佢哋呢？就算我帶多個面罩，都係會除晒俾佢哋，帶佢哋撤退，來來回回幾次後，到周日就知道出事喇 （身體不適），但當時都會諗幫咗佢哋先。與選舉無咩關係，但我諗維護一個制度前，首先要維護人性。」

梁柏堅是地區組織「 [灣仔廣義](https://web.archive.org/web/20210922080937/https://www.facebook.com/WanchaiCommons/) 」召集人，也是繼2015年區議會選舉後，再次出選灣仔大佛口。「做議員要好硬淨，我唔算好堅強，亦易有emotion，但人脆弱至會感受到其他人嘅痛苦，希望先講同理心，唔係講黃藍，係講良知。」

與灣仔有何緣份？他中學時期曾隨父親到非洲生活5年，後來在灣仔藝術中心修讀純美術，一直從事攝影工作。「2009年時，打算租studio 開公司， （時任特首）曾蔭權講活化工廈，當時睇緊嘅租盤要封盤，隔兩星期租金升了兩成，覺得政策好影響自己，於是開始留意社會嘢。」2014年雨傘運動，梁柏堅擔任義工，與「佔中三子」出入相隨。「佢哋位置好特殊，兩位學者一位牧師，咁安穩都走出嚟，反而自己做咗十幾年嘢，就算幾唔鐘意，對社會都無認真關心，空白咗。」

「到雨傘運動差唔多完，內部有好多夾心人，唔係話想點做就點做，無力感帶咗出嚟，講民主民生需求，都想帶落社區。」2015年中，梁柏堅與幾位灣仔街坊創辦「灣仔廣義」，以政治素人身份參加當屆區議會選舉。結果他得793票，較得1505票的對手李均頤少712票。「輸贏都預計咗，不足在認知度、社會氣氛同投票率，但唔算差。當年（傘運）整個灣仔區直接受影響，都仲有700幾票，已經唔錯。你出嚟選，係一種好清楚嘅民意。」他亦認為，區議會的功能，正正在於搜集民意、反映民意。

<figure>
<img src="https://web.archive.org/web/20210922080937im_/https://hkcnews.com/news_新聞/hk-discuss/2019/11/米報-梁柏堅-20191119231742_13c6_large.jpg" alt="">
<figcaption>梁柏堅的Facebook都是他拍攝的抗爭現場相片，卻不見很多他競選拉票宣傳。Copyright CC By: Pakkin[email protected]Post</figcaption>
</figure>

**區議會功能是搜集民意**

梁柏堅說：「區議會係最易反映民意，佢係吹水會亦係收風會。收風好緊要，咁多年建制把持過半嘅議會，就係將地區唔同意見，視為唔需要理，咪無咗區議會嘅職能。民政司署 （今民政事務總署）嘅出現，都係因為六七暴動，而家係將原先設計嘅職能 、即溝通民意完全抹煞咗。」

「唔收風，唔知道地區人士、街坊點諗，無反映俾（民政事務局局長）劉江華知，5年前佔中坐低（與學聯對話）佢可以無嘢講（劉江華當年是政制及內地事務局副局長），林鄭今次對話會又一句都無嘢講，呢啲咪失職囉。區議會一直以嚟都無反應民意，最終（反送中）咪谷爆咗。」

「區議會係第一個防坡堤，有咩事無反映意見，你條街幾乾淨都無用，去到大是大非過唔到。今次你無咗一代人嘅信任，點都補唔番。」梁柏堅認為，區議會當然要關注民生，但其反應民意的功能更為重要，並非「政府附屬啦啦隊」。

「一地兩檢話過，18區區議會主席就話支持，佢哋攞住嗰種民意授權假象，最終政府又會攞番出嚟話佢哋有民意授權，我只能話呢個係共業。」他反問大家：民生是指甚麼，是街道清潔、大廈爆水管嗎？「民生係緊要，我哋要服務街坊，但我哋有啲嘢要帶領，無呢個vision 好難去選。」這是過去4年，他參與地區服務後所認識的區議會功能，「要政府做啲乜，區議會無實權，但唔再做啦啦隊，要議席過半，就係唔好俾政府再做啲乜。」

過去4年多，他曾就政府於2016年底提出探討尖沙咀西、銅鑼灣、跑馬地及金鐘或灣仔四個策略性地區發展地下空間，發表意見。「原意係疏道人流，但又話發展要回本，要做商店吸引人流，咁係擴闊條路俾人行，要疏導人流，定開店吸引人流回本？城規會對公共空間有規定，一開始就唔可以俾佢哋該地契，一改就會變成綜合發展用地。」

「只能提呢啲意見。有咩成功？其實有好多挫敗。但我想大家睇到挫敗嗰位喺邊，講成功做到乜係假象，自己都無權力，政府都唔係我哋可選出嚟，點可以做到有呢啲假象嘅權力出現？」

<figure>
<img src="https://web.archive.org/web/20210922080937im_/https://hkcnews.com/news_新聞/hk-discuss/2019/07/警察總部-包圍警總-20190703215441_b7be_large.jpg" alt="">
<figcaption>警察總部位處深藍的灣仔大佛口，梁柏堅要在區選勝出並不容易。資料圖片</figcaption>
</figure>

**「個個覺得區會唔重要」**

梁柏堅這個名字，有人誤以為是填詞人梁栢堅。眼前這位灣仔梁柏堅的知名度，多少來自當前的反送中運動。「運動前期，我主要跟立法會議員做緩衝工作，但去到7.21，警察連議員都趕，大家要搵其他出路。」其後，他成為網媒米報攝影記者。米報簡介指，其編輯委員會由USP、SocREC、D100以及 DASH 等多個網媒前創辦人、前註冊人及前記者組成。

「第一個禮拜就腳中彈，第二個禮拜就8.31，好大壓力。」他說，知名度對選區議會幫助有限，「灣仔係好藍，議席最少，得13席，過去3屆都無泛民落過嚟。呢度幾乎全部單棟樓，由山到海。呢度做街站，起碼每日要有50個義工至得，個個覺得區會唔重要，咁政黨覺得無資源做，咪我哋做囉。」

梁柏堅強調，4年前參選已經準備好，而近日網媒記者的經驗亦為他增值。「見到社會好極端嘅狀況，落到區更加識得點樣處理。十萬火急，點樣決定、點樣商議、點樣會信大家，可以睇到人性嘅表現，做區會帶到好嘅經驗。」

「譬如前線話走唔走，裝唔裝修、裝修定裝飾，佢哋每次做都有商議，都有debate過，或者點樣顧及其他事。幾場運動都講黃藍之爭、黑白之爭，喺呢場運動會搵相同，再去傾分歧喺邊，好多抉擇都係取捨，呢啲經驗幾艱難、幾嚴峻，我覺得人性最緊要。帶到社區點處理日常事，記者係好寶貴嘅經驗，自己記者身份唔會轉。」

他明言即使當選亦不會全職做「區佬」：「大佛口個區只係三條街，5分鐘行完，喺呢度做服務，為自己、為大制度、為真正受益嘅，都唔係嗰種淨服務。」他說，沒太多時間擺街站，亦不介意政府最終取消區選，「取消會帶來憲制危機，我welcome ，本來就唔係為議席，係為公義，我點會蝕得多？我都無擁有過。係你建制派擁有，cut咗佢，你死先定我死先，我傷100都想你傷50，況且而家係你傷100我傷50。」

「見到大家攰，我同大家一樣咁攰，無打氣説話都咁無方向。保住條命先，少啲受傷、少啲流血，多啲關心身邊嘅人，我諗未來想行得更長更遠嘅位。我唔會講話係咪休息，有人休息咪有人繼續行。」梁柏堅說。

記者曾向梁柏堅的對手、民建聯李均頤查詢，未獲回應。

<figure>
<img src="https://web.archive.org/web/20210922080937im_/https://hkcnews.com/news_新聞/hk-discuss/2019/11/區議會選舉-梁柏堅-灣仔大佛口-20191119231633_2a87_large.jpg" alt="">
<figcaption>梁柏堅希望公眾思考：民生是甚麼，難道只有街道清潔？（Alex攝）</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210922080937/https://hkcnews.com/aboutus/#subscribe)
