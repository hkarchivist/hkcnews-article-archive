---
title: "當毅進警TG中大校長"
date: "2019-11-13"
author: "假才子"
category: "眾說"
tags:
  - "段崇智"
  - "中大二號橋"
  - "1112中大衝突"
url: "https://web.archive.org/web/20210612145447/https://www.hkcnews.com/article/24785/%E4%B8%AD%E5%A4%A7%E4%BA%8C%E8%99%9F%E6%A9%8B-1112%E4%B8%AD%E5%A4%A7%E8%A1%9D%E7%AA%81-%E6%AE%B5%E5%B4%87%E6%99%BA-24785/%E7%95%B6%E6%AF%85%E9%80%B2%E8%AD%A6tg%E4%B8%AD%E5%A4%A7%E6%A0%A1%E9%95%B7"
original_url: "https://www.hkcnews.com/article/24785/%E4%B8%AD%E5%A4%A7%E4%BA%8C%E8%99%9F%E6%A9%8B-1112%E4%B8%AD%E5%A4%A7%E8%A1%9D%E7%AA%81-%E6%AE%B5%E5%B4%87%E6%99%BA-24785/%E7%95%B6%E6%AF%85%E9%80%B2%E8%AD%A6tg%E4%B8%AD%E5%A4%A7%E6%A0%A1%E9%95%B7"
---

# 當毅進警TG中大校長

過去五個月，香港的淪落度低處未算低，例子多到數都數唔到，但呢幾日的三件事，大學生被自殺，置地變戰地，大學校長被TG，我覺得都係好具代表性。第一件事，顯示當權者已經殺人唔眨眼； 第二件事，顯示當權者已經理得你商界死；但第三件事， 一個宣揚和平的上一代社會精英賢達被手握武力的毅進警兜口兜面TG，係最象徵到香港已經淪落為弱肉強食，武力為上，講和平講道理已無用的地方。


{{< video src="https://web.archive.org/web/20210612145447if_/https://www.youtube.com/embed/oTGxNWPmoy0" >}}


政治哲學有個 term 叫 state of nature，簡單講，在人類建立文明社會前， 人類在自然界之中，人同獸甚至人與人之間都係競爭者，強者生存弱者被食，武力決定一切。但當人類智慧增長，明白人與人合作可以食到更多食物，就有需要溝通同規矩，就發展出人際關係同社會，後來又需要有更高層次的監察同執行規矩，就變成政府和法律，開始講知識同道理了。調轉頭睇，當一個政府唔執行法律唔維護社會安定，依個政府已經係冇存在價值，不過依樣唔係今次重點。

想講係，依家香港已經越來越淪為 state of nature。班上一代精英賢達，成日講自己建立社會乜乜乜，又鐘意教人點樣成功，要讀書要溝通要妥協云云。 依家依位中大校長，讀得書多，成功人士，有社會地位，雖然唔係富豪但搵埋人工都應該唔少，建立左咁多野，sorry，喺毅進警的武力面前，你咩都唔係。同我哋講和平講溝通講妥協？ 我做咩要聽你講？博士學位可以擋TG架？年薪幾百萬可以擋胡椒架？社會名譽可以擋子彈架？總之我哋警察想點咪點囉，武力在我手，驚你有牙？跟住TG一放，救到你的唔係你的學位、地位、年薪、道理、乜乜乜，係你學生手上個豬嘴呀。今次仲唔係身教：是你教我和平示威冇用的。

<figure>
<img src="https://web.archive.org/web/20210612145447im_/https://www.hkcnews.com/news_新聞/hk-discuss/2019/11/段崇智-1112中大衝突-中大二號橋-20191113071708_d1b3_large.jpg" alt="">
<figcaption>中大校長段崇智準備跨過二號橋，與另一端的警方協調解決僵局。EyePress照片</figcaption>
</figure>

<figure>
<img src="https://web.archive.org/web/20210612145447im_/https://www.hkcnews.com/news_新聞/hk-discuss/2019/11/1112中大衝突-段崇智-中大二號橋-20191113040829_de7e_large.jpg" alt="">
<figcaption>段崇智與警察溝通後，告訴學生協調結果，但學生不接受。EyePress照片</figcaption>
</figure>

雖然遲咗，但校長都叫出咗嚟，而且佢都中左招啦， 所以我都唔鬧佢咁多啦。但仲有更多社會精英賢達去晒邊？ 中大咁多年來積落的舊生起碼幾萬人啦， 我識D三四廿歲的都好緊張，但唔知做咩好。咁再上一代的，同校長一樣有地位名譽的，去晒邊？又簽事後聯署咁呀？我淨係知今早又有班所謂賢達聯署，都唔係講D咩呀，叫政府唔好押後區選咋。唔知好笑定好喊。

德國有個講法，當年納粹黨逼害邊個邊個，你都唔出聲，最後咪輪到你被逼害囉，應該大家都聽過，唔逐字重覆。試配落香港度？打後生仔，你唔出聲。射後生仔，你唔出聲。 TG放題，途人不分男女老幼中招，你唔出聲。商場教堂私樓大學被抄家，你唔出聲。你估你班賢達最後真係避得到咩？ 到時班警察隨時入你舖入你屋搶你嘢你都無符，你一反抗就係暴徒拉你鎖你輪你。你覺得唔會呀？ 當林姓主席惡過林姓特首，光頭警司惡過光頭政務司，冇晒規矩， 仲有邊個佢哋唔兇得？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210612145447/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210612145447im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
