---
title: "請幫手，將我哋香港人送上獎台！"
date: "2019-10-19"
last_updated: "2019-10-20 04:19:04"
author: "骷髏小姐在挪威"
category: "眾說"
tags:
  - "香港人"
  - "諾貝爾和平獎"
  - "挪威國會議員米爾比Guri Melby"
url: "https://web.archive.org/web/20210918142455/https://www.hkcnews.com/article/24300/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDguri_melby-24309/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/24300/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDguri_melby-24309/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 請幫手，將我哋香港人送上獎台！

喺咁沉鬱悲痛嘅秋天，呢幾日終於有兩件開心嘅事。一係美國眾議院通過《香港人權與民主法案》，下一步係等參議院通過，再通過兩院合併版後，只爭Trump嘅簽名。二係挪威國會議員Guri Melby（Liberal Party）提名全體香港人競逐2020諾貝爾和平獎：

> **因為香港人為基本權利例如言論自由、民主、法治而抗爭......年輕無畏的示威者，不因警察的催淚彈、橡膠子彈、警棍所阻。**


Guri Melby希望鼓勵香港人繼續「非暴力方式」抗爭。她仲話香港人所做嘅，遠遠超過為香港本身，係影響緊世界其他地區；哈哈，呢句話呼應我哋嘅國際文宣"Today Hong Kong, the world tomorrow"噃，希望Guri點醒多啲挪威人。錦上添花嘅，仲有挪威第一大報Aftenposten報道嘅標題：「黨領導人威脅話要佢哋粉身碎骨，而家，佢哋被提名諾貝爾和平獎。（Partiformannen truer med å knuse dem og male beina deres til støv. Nå er de nominert til Nobels fredspris）」，短短兩句，點出習帝嘅凶殘，香港人嘅和平堅毅，呢個對比實在大快人心。

<figure>
<img src="https://web.archive.org/web/20210918142455im_/https://www.hkcnews.com/news_新聞/hk-discuss/2019/10/諾貝爾和平獎-香港人-習近平-20191020004055_297a_large.jpg" alt="">
<figcaption>圖片來源：Aftenposten, 15.10.2019</figcaption>
</figure>

唔係自high，環顧各地嘅抗爭運動，香港人抗爭嘅特有模式，的確，可以話前無古人，仲成為出口品牌——上輪印尼學生話向香港人借鏡、呢兩日西班牙加塞示威者都係行路入去機場「和你塞」，仲有最近英國環保團體嘅示威者，都話學香港人嘅"Be Water" 策略；如果攞獎，係實至名歸，知道已有唔少人喺Guri議員嘅社媒留言感謝，佢真係需要鼓勵㗎，因為Guri 係有心人但有啲孤單......

### Guri著住件有大大隻字「自由」嘅T，等栗戰書篤眼篤鼻......

<figure>
<img src="https://web.archive.org/web/20210918142455im_/https://www.hkcnews.com/news_新聞/hk-discuss/2019/10/挪威國會議員米爾比Guri%20Melby-諾貝爾和平獎-20191020035612_2162_large.png" alt="">
<figcaption>網絡圖片</figcaption>
</figure>

Guri 唔單止一直十分關注中國打壓人權嘅情況，仲付諸行動。今年5月，栗戰書訪問挪威國會，當日，人權組織Amnesty梗係會撲出嚟示威，抗議中共對公民社會、異見份子、維權人士、地下教會同新疆回教徒等等嘅打壓，示威嘅仲有流亡海外嘅西藏同新疆維吾爾族組織，而中共就用啲甚麼商會做代理人，用茅招攞到國會前靚位，用歡迎栗戰書活動玩對沖做人盾，結果示威人士離栗戰書好鬼遠，中共避免咗Amnesty兜口兜面向栗戰書抗議。

<figure>
<img src="https://web.archive.org/web/20210918142455im_/https://www.hkcnews.com/news_新聞/hk-discuss/2019/10/挪威國會議員米爾比Guri%20Melby-栗戰書-20191020003921_27b9_large.jpg" alt="">
<figcaption>網絡圖片，作者製圖</figcaption>
</figure>

好彩Guri 同Petter（Socialist Left黨）兩位國會議員，着住件寫住「自由」嘅T，喺國會門口等栗戰書，結果出現呢幕，Guri 同Petter好波！

<figure>
<img src="https://web.archive.org/web/20210918142455im_/https://www.hkcnews.com/news_新聞/hk-discuss/2019/10/挪威國會議員米爾比Guri%20Melby-栗戰書-20191020003948_182a_large.jpg" alt="">
<figcaption>照片來源：NRKTV截圖</figcaption>
</figure>

6月，挪威有6位國會議員聯署撐香港人（附一），寫信俾立會主席梁君彥同埋人大常委會委員長栗戰書 ，而提出聯署嘅，就係Guri。為香港人發聲嘅，仲有Socialist Left黨（SV）。9月，SV通過一份決議（附二）譴責中國破壞一國兩制，譴責香港警察嘅暴力同濫捕，違反人權。SV除咗要求挪威政府調整對中國政策，唔好為咗同中國嘅貿易協議而鵪春。關於香港，SV對挪威政府提出3大訴求：（1）要求政府就香港嘅衝突譴責中國，並聯絡其他國家譴責中國；（2）要求外交部長向國會交代對香港衝突嘅立場態度；（3）要求政府努力令中國同嘅香港嘅政治犯得以被釋放，至於喺挪威嘅中國同香港政治犯，要求保證佢哋嘅人身安全。

<figure>
<img src="https://web.archive.org/web/20210918142455im_/https://www.hkcnews.com/news_新聞/hk-discuss/2019/10/香港人-挪威-20191020005246_58de_large.jpg" alt="">
<figcaption>附一：挪威6位國會議員撐香港人嘅聯署信(2019)</figcaption>
</figure>

<figure>
<img src="https://web.archive.org/web/20210918142455im_/https://www.hkcnews.com/news_新聞/hk-discuss/2019/10/挪威-香港人-20191020005228_1d67_large.png" alt="">
<figcaption>附二：挪威Socialist Left Party譴責中國破壞一國兩制嘅決議(2019)</figcaption>
</figure>

其實，肯為香港人發聲嘅挪威政客，唔多，所以如果你有時間，可以致謝以上嘅挪威國會議員，同埋請佢哋繼續關注香港，例如喺挪威推動Magnitsky Act（全球馬格尼茨基人權問責法，類似《香港人權與民主法案》，歐盟、澳洲、法國、瑞典、荷蘭正審議相關立法），附三係呢啲挪威國會議員嘅電郵地址（見文末）。   
   
 如果你仲想做多啲，可以提名香港人下面嘅獎項。

### 提名唔怕多，仲可以順便做埋國際文宣添

上Google 快搜咗一下，除咗和平獎，仲可以試下呢啲國際人權獎：   
 1.    聯合國人權獎： 殿堂級，每5年發一次，下次係2023   
 2.    Václav Havel人權獎（歐洲理事會）： 殿堂級， 2019截止提名：4月30日，提名需有5個提名人   
 3.     The Ambassador of Coscience Award （國際特赦）： 殿堂級，截止提名：每年1月31日   
 4.    Rafto Prize（挪威）：最友善嘅人權獎，截止提名： 每年1月31日   
 5.    The Human Rights Tulip（荷蘭）：好似為香港人度身訂造，粉絲仲可投票！截止提名：每年1月31日，但唔知點解，冇2019或2020年嘅提名資料。   
   
 講幾句Rafto Prize（挪威）同埋The Human Rights Tulip （荷蘭外交部）。   
 Rafto Prize之所以最友善，係因為任何人都可提名，唔需要咩資格，仲可以網上提名添，網上要填寫嘅資料又好鬼簡單 ：（i）提名邊個：梗係香港人啦；（ii）提名理據；（iii）提名人：即係你嘅姓名；（iv）提名人嘅電郵 ，其餘第5至8項可以唔填，係咪鬼咁易呢？   
   
 至於The Human Rights Tulip ，得獎重要條件係"Innovatice characters of their efforts"，香港人嘅抗爭方式創新多元，咁鬱金香獎好似為香港人度身訂造噃，呢個獎本身都有創意，粉絲都可投票——每年人權獎委員會先提名10個候選人，然後俾粉絲投票，還票於民，由粉絲選出3個最高票嘅候選人，最後，由荷蘭首相3揀1選出得主；2017年，維權律師王全璋喺10個候選人之一。   
   
 做呢啲有冇用，冇人知，但起碼可連結下外國朋友，順便做埋國際文宣。香港人，加油！

### 附三：可致謝同埋請佢哋繼續關注香港嘅挪威國會議員

**Lysbakken, Audun (Socialist Left Party /SV嘅黨魁)**   
 [[email protected]](/web/20210918142455/https://www.hkcnews.com/cdn-cgi/l/email-protection#81e0f4e5f4efafedf8f2e3e0eaeae4efc1f2f5eef3f5e8efe6e4f5afefee)

**6位聯署嘅國會議員**

(1) Eide,Petter ( SV)   
 [[email protected]](/web/20210918142455/https://www.hkcnews.com/cdn-cgi/l/email-protection#f5859081819087db909c9190b586819a87819c9b929081db9b9a)   
 (2)  Melby, Guri (Liberal Party/V)   
 [[email protected]](/web/20210918142455/https://www.hkcnews.com/cdn-cgi/l/email-protection#8ccbf9fee5a2c1e9e0eef5ccfff8e3fef8e5e2ebe9f8a2e2e3)   
 (3) Reiten,Steinar (Christian Democratic Party/ KrF)   
 [[email protected]](/web/20210918142455/https://www.hkcnews.com/cdn-cgi/l/email-protection#520126373b3c33207c00373b26373c1221263d20263b3c3537267c3c3d)   
 (4) Camilla Strandskog  (Conservative Party/H)   
 [[email protected]](/web/20210918142455/https://www.hkcnews.com/cdn-cgi/l/email-protection#284b494541444449065b5c5a49464c5b43474f685b5c475a5c41464f4d5c064647)   
 (5) Bastholm, Une  (Green party)   
 [[email protected]](/web/20210918142455/https://www.hkcnews.com/cdn-cgi/l/email-protection#aadfc4cf87cbc3c4cb84c8cbd9dec2c5c6c7ead9dec5d8dec3c4cdcfde84c4c5)   
 (6) Moxnes, Bjørnar  (Red Party)   
 [[email protected]](/web/20210918142455/https://www.hkcnews.com/cdn-cgi/l/email-protection#ff9d95908d919e8dd1929087919a8cbf8c8b908d8b9691989a8bd19190)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210918142455/https://www.hkcnews.com/aboutus/#subscribe)

---

![博客 | 骷髏小姐在挪威](https://web.archive.org/web/20210918142455im_/https://www.hkcnews.com/uploads/avatars/62c82bf5-71b6-4951-bba8-032b2a012e95.png?410975182)

**博客 | 骷髏小姐在挪威**

【骷髏小姐・骷髏小姐在挪威】當年的背包客，第一次去挪威，便呆了一段歲月，因為驚艷。之後再踏足挪威，一晃多年，有欣慰有嘆息，也有憂愁。愛東逛西逛，愛望天望地望人，用近鏡也用廣角鏡，以香港的風景為底色，說些挪威人挪威事。
