---
title: "面對瀕臨失控的管治，林鄭你想挽回？我教教你"
date: "2019-11-15"
author: "殷琦"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "逃犯條例"
url: "https://web.archive.org/web/20191115075157/https://www.hkcnews.com/article/24843/%E6%9E%97%E9%84%AD%E6%9C%88%E5%A8%A5-%E9%80%83%E7%8A%AF%E6%A2%9D%E4%BE%8B-24843/%E9%9D%A2%E5%B0%8D%E7%80%95%E8%87%A8%E5%A4%B1%E6%8E%A7%E7%9A%84%E7%AE%A1%E6%B2%BB%EF%BC%8C%E6%9E%97%E9%84%AD%E4%BD%A0%E6%83%B3%E6%8C%BD%E5%9B%9E%EF%BC%9F%E6%88%91%E6%95%99%E6%95%99%E4%BD%A0"
original_url: "https://www.hkcnews.com/article/24843/%E6%9E%97%E9%84%AD%E6%9C%88%E5%A8%A5-%E9%80%83%E7%8A%AF%E6%A2%9D%E4%BE%8B-24843/%E9%9D%A2%E5%B0%8D%E7%80%95%E8%87%A8%E5%A4%B1%E6%8E%A7%E7%9A%84%E7%AE%A1%E6%B2%BB%EF%BC%8C%E6%9E%97%E9%84%AD%E4%BD%A0%E6%83%B3%E6%8C%BD%E5%9B%9E%EF%BC%9F%E6%88%91%E6%95%99%E6%95%99%E4%BD%A0"
---

# 面對瀕臨失控的管治，林鄭你想挽回？我教教你

見你call哂D幕僚同事開緊急會，好似好驚咁。無論你幾想車大炮，我希望你知道，而家香港好「亂」、而呢個「亂」，係你搞出嚟，絕對唔係人民。面對瀕臨失控的管治，林鄭你想挽回？我知你好想好想，我就教教你。

<figure>
<img src="https://web.archive.org/web/20191115075157im_/https://www.hkcnews.com/news_新聞/hk-discuss/2019/11/林鄭月娥-行政會議-20191112131117_2690_large.jpg" alt="">
<figcaption>林鄭的管治已瀕臨失控。美聯社</figcaption>
</figure>

第一，唔該唔好再迷信「止暴制亂」，老實回應5大／6大訴求。事實已經證明「越止越亂」，不是嗎？（其實靜靜雞再話你聽，香港人好易管：你搞掂好基本衣食住行，然後俾地方佢搵錢發展、再俾少少民主佢、有好多人已經 Satisfy 即做港豬。你唔箍得咁實，其實根本乜事都無。乜得你咁都唔明架...）如果你老老實實回應訴求，我諗其實有好多人會收貨，社會好快會回復穩定。咁簡單的事，點解做唔到？有好多喺你權責範圍仲做到的嘢，咪做囉！有好多位，係咪要完全聽中央支笛、定係可以陽奉陰違？做完就無事了？

第二，可唔可以唔好再信你身邊的幕僚？可唔可以平衡D聽吓民主派議員意見？可唔可以唔好再信大公文匯？佢地成日散Fake News影響你判斷能力你知唔知？你身邊D幕僚其實好廢你知唔知？羅犯椒芬竟然信「天使論」同大公報，然後你去聽佢呢D人 advise？你堅決唔港獨，咁民主派議員唔港獨啦掛、佢地意見你有無聽過？點解我次次見你有乜都淨係搵建制派議員？咁都係有效管治？

第三，收起你遊花園態度，拿出真・「真誠」。我有朋友說過點考AO？就是講嘢「最識得遊花園」就得。唔怪得培養出嚟的政務官個個都係咁，只為「平衡利益」、撈份不錯的人工，完全唔係「為民服務」。唔該唔係「遊花園」，係一個人與人的對話，Please。

<figure>
<img src="https://web.archive.org/web/20191115075157im_/https://www.hkcnews.com/news_新聞/hk-discuss/2019/09/社區對話-逃犯條例-特首-20190927170752_1c83_large.jpg" alt="">
<figcaption>第一次社區公開對話是9月27日，已經是一個半前啦，林鄭。</figcaption>
</figure>

第四，落示威區同前線公開深度對話。五個月嚟，淨係見你一大群警察圍住去過伊館，僅同一部分抽中既市民對話，咁都係對話？你夠唔夠膽直接去中大，同示威者對話（咪再一日到黑話人哋係暴徒，D「暴徒」是「好聽你話好辛苦返足學入大學最讀好書」的中大生嚟呀）？你了唔了解示威者呀（我淨係見昨晚你去酒會囉）？年青人是要公開公平公義公正的社會，唔係你施政報告D咩「買樓容易D」嘅可笑措施。我願意拎全香港男人條J出嚟同你賭你唔會肯（因為反正你都唔會肯），全港男人唔使驚。

第五，承認自己無能力再管治香港、放下你心中強烈的權力慾，可以的話、請你辭職。那句咩「如果港人主流意見認為我不適合再擔任特首，我會辭職」已經俾人回帶咗好多次，相信唔使我再講。而家咁既情況，都唔係「主流意見」？咁你句「辭職」呢？其實你辭職，雖然問題唔會解決哂，但是都會解決好多——不過以你咁好勝的性格，根本唔會咁做。你真係好可怕。（其實換個角度睇，呢班人咁難管，唔管咪仲開心，不是嗎？）

其實如果呢一刻你能夠「變番成為人類」，做上述5樣嘢，回頭是岸，我相信即刻能夠平息現時瀕臨失控的管治。方法已經俾咗你，做唔做、是你的決定。

不過，如果是做，你一早做咗啦......香港人、自求多福吧。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20191115075157/https://www.hkcnews.com/aboutus/#subscribe)

---

![博客 | 殷琦](https://web.archive.org/web/20191115075157im_/https://www.hkcnews.com/uploads/avatars/2d741b5c-2478-4f90-be1d-c617771b50da.png?1594224226)

**博客 | 殷琦**

【殷琦．筆者簡介】一舊蕃薯般的孤獨文青，也許是讀書太多，總活在迷霧之中。怨氣太多，希望太少，與你和我一樣，在小小的香港同受壓抑、同唱悲歌、每天僅為生活掙扎求存。為註冊藝術（表達藝術）治療師。興趣在表達藝術治療、哲學、心理學、生活、音樂、藝術、政治、宗教等。FB專頁：https://www.facebook.com/YanKiHongKong/
