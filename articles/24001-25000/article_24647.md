---
title: "葵芳大型文宣創作人現身：唔好再縮喇，我哋無犯法"
date: "2019-11-05"
author: "特約記者陳零"
category: "眾聞"
tags:
  - "反送中文宣"
  - "葵芳連儂隧道"
  - "文宣創作人Abaddon"
url: "https://web.archive.org/web/20210712033623/https://www.hkcnews.com/article/24647/%E8%91%B5%E8%8A%B3%E9%80%A3%E5%84%82%E9%9A%A7%E9%81%93-%E6%96%87%E5%AE%A3%E5%89%B5%E4%BD%9C%E4%BA%BAabaddon-%E5%8F%8D%E9%80%81%E4%B8%AD%E6%96%87%E5%AE%A3-24647/%E8%91%B5%E8%8A%B3%E5%A4%A7%E5%9E%8B%E6%96%87%E5%AE%A3%E5%89%B5%E4%BD%9C%E4%BA%BA%E7%8F%BE%E8%BA%AB%EF%BC%9A%E5%94%94%E5%A5%BD%E5%86%8D%E7%B8%AE%E5%96%87%EF%BC%8C%E6%88%91%E5%93%8B%E7%84%A1%E7%8A%AF%E6%B3%95"
original_url: "https://www.hkcnews.com/article/24647/%E8%91%B5%E8%8A%B3%E9%80%A3%E5%84%82%E9%9A%A7%E9%81%93-%E6%96%87%E5%AE%A3%E5%89%B5%E4%BD%9C%E4%BA%BAabaddon-%E5%8F%8D%E9%80%81%E4%B8%AD%E6%96%87%E5%AE%A3-24647/%E8%91%B5%E8%8A%B3%E5%A4%A7%E5%9E%8B%E6%96%87%E5%AE%A3%E5%89%B5%E4%BD%9C%E4%BA%BA%E7%8F%BE%E8%BA%AB%EF%BC%9A%E5%94%94%E5%A5%BD%E5%86%8D%E7%B8%AE%E5%96%87%EF%BC%8C%E6%88%91%E5%93%8B%E7%84%A1%E7%8A%AF%E6%B3%95"
---

# 葵芳大型文宣創作人現身：唔好再縮喇，我哋無犯法

「反送中」運動踏入第5個月，漫長的抗爭，每每走近瓶頸之際，香港人爆發的創意，準能再次提振人心。近期的焦點，是鄰近葵芳港鐵站行人隧道的大型畫作。9月的「不認命」超大型文宣先揭開序幕，10月的神獸「鶳」帶來震憾、驚嘆，日前「 香港女勇武」的出現，更令連儂隧道升格為「葵芳連儂美術館」。

Abaddon是「不認命」、「鶳」的創作人，也是運動至今，少有沒用化名、沒蒙面受訪的文宣製作人。「唔好再縮喇。香港咁多年嚟，都可以做文化嘢，法例上我哋係無犯法，上一代直頭喺條街寫『打倒共產黨』啦，今日驚到咁嘅地步，再下一個5年，真係唔知會發生咩事。」

從事廣告創作的Abaddon，向來關心社會議題，曾參與反國教、雨傘運動的文宣，也曾替2012年參選立法會的黃洋達，設計選舉形象及文宣。「咁多年，大部分遊行都有去，出一分力，我本身就係咁樣嘅人。以言入罪，好早已經有，唔好再退後，（否則）下一浪就打文宣，( 覺得 ) 好蝦啲；真係俾人target，就算唔係我，都係佢。 」

<figure>
<img src="https://web.archive.org/web/20210712033623im_/https://www.hkcnews.com/news_新聞/hk-discuss/2019/11/文宣創作人Abaddon-反送中文宣-文宣-20191104213834_28d7_large.jpg" alt="">
<figcaption>訪問當日，Abaddon正在為知專設計學院趕製文宣。阿言攝</figcaption>
</figure>

**「佢哋睇到唔開心，我哋做得幾好」**

各區連儂牆不斷遭受「撕紙王」的破壞，曾在內地工作多年的Abaddon，對此不以為然：「共產黨最怕就係文宣，要封閉一個城市，就要影響文化資訊，佢哋一路都係做緊呢樣嘢。佔中佢哋唔搞你，因為嗰時都係消極文化，你哋自己愈睇愈唔開心，而家係佢哋睇到唔開心。所以今次我哋做得幾好，做咗啲嘢真係刺激到佢地。」他認為，文宣不要停、不能停，還要愈玩愈精彩。

在運動初期，Abaddon 已加入相關群組，「621 （包圍警總） 到721 （元朗白衣人無差別襲擊市民），做咗好多資訊性文宣，因為本身做廣告耐，一開始就搵唔同人，翻譯呀、設計呀，成件事好正路，做晒 media 可以做嘅嘢；個group亦由三、兩千人增到三、四萬，就開始諗，有咩可以unique啲，咁至會珍貴啲。」最後，他想到用畫。

<figure>
<img src="https://web.archive.org/web/20210712033623im_/https://www.hkcnews.com/news_新聞/hk-discuss/2019/11/文宣創作人Abaddon-反送中文宣-文宣-20191104213813_149e_large.jpg" alt="">
<figcaption>Abaddon 一直關注社會議題，曾參與2012年反國教及黃洋達立法會選舉的文宣。受訪者提供</figcaption>
</figure>

說來有趣，Abaddon 從未習畫，亦非設計科班出身。「讀到中四、中五，已經唔想返學，就去漫畫公司做童工，佢哋見我鐘意畫嘢，叫我做上色，算係紅褲仔。」中五畢業後，他因為喜歡Kinson Chan （已故廣告人朱家鼎創作團隊創意總監） 的廣告系列，包括鐵達時天長地久等，居然自己創作了兩段廣告，還手繪 storyboard （故事板），毛遂自薦。「佢叫我做佢私人助理，做咗5、6年，做 visualiser，畫廣告storyboard，嗰個年代未有電腦，全部手畫，所以 （繪畫）個底好solid。」

721前後，他開筆繪畫第一幅「不認命」的草稿，初心是為了鼓動人心，「當時搵咗一位認識的小說作家，俾咗幅畫嘅draft，同埋想表達嘅message。」兩小時後，作家給他回了一段文字：

**不認命　是我們唯一的武器**

赤裸的謊言　無止盡的威嚇

黑暗的恐怖　沒有底線的鎮壓

這個夏天　香港人

經歷著徹骨的寒冷　切齒的憤怒

在絕望關頭　義士奮起

穿著從前陌生的裝備

一次又一次押上血肉之軀

衝到最前線

守護著自由的火苗

這一仗　才能夠打到今天

他們不是要做英雄

也從不享受讚賞

唯一的希望

是群眾義無反顧的信任

連結成他們最強的後盾

誰也不知道戰鬥何時結束

但是我們沒有退路

香港　只有一個

家　只有一個

「未來」是個遙遠的字眼

卻隨時明天就會來臨

只有堅持下去的人　能夠看得見

不認命

就是我們唯一和最後的武器

是要當家畜

還是當一個完整的人

這是歷史給我們的選擇

請用你的心 寫出答案

「當時好想將件事做得大啲，嗰時有班手足但未有咁organise，只係話印大啲，最初只係A4、A3， 四張拼埋、 6張拼埋，後來張圖 （不認命） 開始喺第二個群組share。」當時在群組仍是匿名的Abaddon，眼見有人改圖，又有人討論要把圖印在杯或tee上，甚至有政黨到其專頁「 [光復香港](https://web.archive.org/web/20210712033623/https://www.facebook.com/ReclaimHK/) 」 問能否印直幡在活動時用，終於他站出來說「不」:「我說只係為抗爭者做，唔想endorse任何政黨，群組問番我轉頭，點樣證明自己係原作者。（件事） 令我開始反思係咪要用番自己身份，點解要以縮埋嘅狀態去做呢件事。」

<figure>
<img src="https://web.archive.org/web/20210712033623im_/https://www.hkcnews.com/news_新聞/hk-discuss/2019/11/文宣創作人Abaddon-文宣-反送中文宣-20191104213756_e3cf_large.jpg" alt="">
<figcaption>Abaddon創作的「不認命」。受訪者提供</figcaption>
</figure>

**巨型文宣遍地開花**

9月2日，「不認命」首現於「光復香港」專頁，畫功令網民讚嘆。然而，文宣的功能不限於此，Abaddon 認為要遍地開花。「Online世界俾黃陣打氣， 但Facebook、Instagram有dimension 限制，影響受眾，再進第二步，要落更多地方做，連儂牆係好長、好大。」他著手把「不認命」由直度改為橫度，同時開始聯絡各區連儂牆的兄弟，「自己custom咗10款，俾10個區，每個區嘅設計都有少少唔同，可以確認呢區係邊個攞。」 最大的一幅在維園，由64個檔案砌成。

「開始聯絡每一區 ，見到有人影相，有時會PM佢哋，就算唔係佢哋貼，多數知係邊個，慢慢儲咗十幾區手足。」偶然還有小趣事：「試過有個區係一個師奶負責，佢打俾我話個仔未放學，得個零鐘頭，唔知點搞。於是我教佢用iPhone 度尺吋，然後send張相俾我；又試過一個喺炮台山，一個北角，兩個師奶都想貼中間嗰幅牆，有時撞區唔鐘意，要我喺中間調停。」最初就只他一人處理。

<figure>
<img src="https://web.archive.org/web/20210712033623im_/https://www.hkcnews.com/news_新聞/hk-discuss/2019/11/文宣-文宣創作人Abaddon-反送中文宣-20191104213855_772b_large.jpg" alt="">
<figcaption>「不認命」橫幡遍地開花 。受訪者提供</figcaption>
</figure>

**視覺震憾　情緒宣洩**

10月1日，警方在荃灣近距離槍擊18歲學生曾志健。Abaddon作畫後貼到專頁，有位從事印刷的人問他取檔，他未有理會，但後來卻見到畫作被人印成巨幡，在葵芳連儂隧道出現。

<figure>
<img src="https://web.archive.org/web/20210712033623im_/https://www.hkcnews.com/news_新聞/hk-discuss/2019/11/反送中文宣-文宣創作人Abaddon-文宣-20191104213916_1bee_large.jpg" alt="">
<figcaption>這是第一張出現在葵芳連儂隧道的超大型無縫巨型文宣。受訪者提供</figcaption>
</figure>

「最初佢問我攞，因為太多人，見佢唔係做開文宣，無睬佢。後來見佢將呢張 （槍擊）print 上牆，佢再問我係咪想做大型文宣，覺得如果做到呢件事，連儂牆文宣可以推去另一階段。」於是，Abaddon決定為這位印刷者，獨家創作神獸「鶳」，印成高20呎的超大文宣，而且貼得高，視覺效果極為震憾。

「第一張『不認命』是7、8月時創作，那是心態係比較温和、激勵心情；到『鶳』時已經係9、10月，覺得香港人被壓迫到好嚴重，要清算、要以暴制亂。」他形容，大家都是有教養的香港人：「以往捉到賊，都識分力度就住，今日見到打到頭破血流，都有種想打埋一份嘅情緒，真係無諗過自己同身邊朋友都變咗咁嘅狀態，企晒喺另一邊，有藍絲都企埋一齊鬧差佬。」

「（『鶳』）構思係幻想嘅英雄人物，美國Ironman、Batman都係現實反映唔到，需要嘅心靈寄託；創作時有「岳義士」、北角有白衫人，大家嬲到瞓唔著，好想行落去，後來真係有私了。」Abaddon 以獅頭雀為創作原型：「『鶳』無法響現實世界出現，我只係擬人法咗，同埋好大隻，因為當時有話喬裝前線嘅警察好大隻，但其實前線好多都好大隻。」

<figure>
<img src="https://web.archive.org/web/20210712033623im_/https://www.hkcnews.com/news_新聞/hk-discuss/2019/11/反送中文宣-文宣創作人Abaddon-文宣-20191104213946_28dd_large.jpg" alt="">
<figcaption>Abaddon創作「鶳」後寫道：「如果Batman係美國幻想英雄人物，神獸就係香港極權下其中一種英雄象徵。Dark Knight 有一句：『外表底下是誰並不重要，我的所為才是關鍵。It's not who I am underneath, but it's what I do that defines me.』」 受訪者提供</figcaption>
</figure>

「鶳」於10月中貼在葵芳連儂隧道，因為貼得高，比較難被「撕了」，但幾天後還是給撕爛。「（撕了） 我無乜感覺，私咗再嚟，又再嚟。呢種文宣最好，成本低，我成日話佢要撕咪由得佢。」「鶳」之後，葵芳連儂隧道就有出自其他創作人的作品，例如幪面超人、Joker、香港女勇武、萬聖節長35呎的節日長幡，同樣來自那位印刷者的技術，一張比一張震憾。

Abaddon同一時間，除了繼續資訊性文宣、超巨型文宣，還令文宣遍地開花。「貼大型文宣，有個區十幾個𡃁仔，佢哋好 pro㗎，個個戴walkie talkie，十足G4咁，踩單車，畫面好有趣，佢哋全部係鄰居，無戴mask ，街坊見到會打招呼。」他認為，地方細放資訊性文宣，夠大則貼大型文宣：「有啲區已經有貼大型文宣嘅經驗，邊區無呢種文宣，就落區教佢哋貼，唔係淨係葵芳至會有大型文宣，多幾個location，又變成另一種文宣形態。」

「四個月前，遊行完返去好嬲、坐喺度做嘢又好嬲，而家連晒唔同單位，發展到咁多parties都識，叫做到啲嘢。而家好忙，開始唔係自己想做，係幫人做佢哋想做。」他剛完成一幅陳彥霖的，讓知專設計學院同學可在校内做大型文宣。

<figure>
<img src="https://web.archive.org/web/20210712033623im_/https://www.hkcnews.com/news_新聞/hk-discuss/2019/11/反送中文宣-文宣-文宣創作人Abaddon-20191104214008_73e6_large.jpg" alt="">
<figcaption>「鶳」的氣勢。受訪者提供</figcaption>
</figure>

**「行出嚟大聲鬧，會影響到身邊朋友」**

文宣的形式，由當日連儂牆貼小紙條，發展至今，百花齊放。「Memo紙要堅持有，係俾大家嘅參與存在感，亦係父母drive個小朋友參與，由得佢哋畫，佢哋識火柴係衰人、戴頭盔嘅係好人，佢哋接受呢套mindset，係要繼續有。」資訊性文宣亦不可缺：「大型文宣係情緒文宣，有鼓動性，但無資訊性，只係 base on 大家見到認同嘅呢個情緒，資訊性文宣用嚟share 資訊。」他還特意製作 stencil（模板）：「做埋diecut俾啲細路，唔係好大可以捲起，插支spray喺褲袋，好快噴完，佢哋可以參與，又唔會好前線，減低啲風險。」

為了這場運動，出錢出力，絕不只Abaddon一人。「呢4個月有班朋友知道係唔使再聯絡，但亦識咗好多年輕人、好多學生。我都成40歳，唔係為自己，最慘係嚟緊嗰代，一整代後生，好多同輩即刻攞passport返去加拿大、去台灣又有，但後面一大班後生，我個人係悲觀嘅，但後生對未來有憧憬，大家合力支持件事。」

和理非覺得能做的很少？「就算你幾無影響力，都會有朋友；只要你行出嚟大聲啲鬧，你落去你個區鬧， 都會影響咗啲身邊嘅人，拉高條curve。」

<figure>
<img src="https://web.archive.org/web/20210712033623im_/https://www.hkcnews.com/news_新聞/hk-discuss/2019/11/反送中文宣-文宣創作人Abaddon-文宣-20191104214031_18e1_large.png" alt="">
<figcaption>周六晚（11月2日）發生消防員被防暴警包圍，翌日Abaddon出了此文宣。受訪者提供</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712033623/https://www.hkcnews.com/aboutus/#subscribe)
