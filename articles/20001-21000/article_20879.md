---
title: "支持逃犯條例＝同自己荷包過唔去"
date: "2019-05-30"
last_updated: "2019-05-30 06:04:23"
author: "讀者來論"
category: "眾說"
tags:
  - "逃犯條例"
url: "https://web.archive.org/web/20210712025922/https://www.hkcnews.com/article/20879/%E9%80%83%E7%8A%AF%E6%A2%9D%E4%BE%8B-%E5%9C%8B%E9%9A%9B%E9%87%91%E8%9E%8D%E4%B8%AD%E5%BF%83-%E5%A4%96%E5%9C%8B%E5%95%86%E6%9C%83-20880/%E6%94%AF%E6%8C%81%E9%80%83%E7%8A%AF%E6%A2%9D%E4%BE%8B%EF%BC%9D%E5%90%8C%E8%87%AA%E5%B7%B1%E8%8D%B7%E5%8C%85%E9%81%8E%E5%94%94%E5%8E%BB"
original_url: "https://www.hkcnews.com/article/20879/%E9%80%83%E7%8A%AF%E6%A2%9D%E4%BE%8B-%E5%9C%8B%E9%9A%9B%E9%87%91%E8%9E%8D%E4%B8%AD%E5%BF%83-%E5%A4%96%E5%9C%8B%E5%95%86%E6%9C%83-20880/%E6%94%AF%E6%8C%81%E9%80%83%E7%8A%AF%E6%A2%9D%E4%BE%8B%EF%BC%9D%E5%90%8C%E8%87%AA%E5%B7%B1%E8%8D%B7%E5%8C%85%E9%81%8E%E5%94%94%E5%8E%BB"
---

# 支持逃犯條例＝同自己荷包過唔去

【撰文：施子珊】

一直以來，我都以為香港的核心價值，不是法治，也不是自由，是錢。香港從來都是搵錢和洗錢的好地方，有錢，置業安居不在話下；有錢，更可享受奢華生活，聲色犬馬，錦衣玉食唾手可得；有錢，甚至可以翻雲覆雨，請咩英國御用、全港最貴大狀打官司，法律女神都要睇他們面色做人。

今日我先知原來不是，一大班人同錢作對，置摧毀香港百年基業的惡法於不顧。中聯辦王志民都講漏口風話大國博奕，咁賭注係乜？香港囉。贏乜？捉幾十個貪官富商抄家回血，港人毫無得著；輸乜？香港繁榮穩定營商環境。道理就是如此簡單，大家是否要扮鴕鳥視而不見？佔中封幾條馬路，經濟學人雷鼎鳴都話損失三千幾億。咁外國睇淡香港前景，今舖要輸幾多？你仲要陪阿爺賭落去？倒錢落海就有。

<figure>
<img src="https://web.archive.org/web/20210712025922im_/https://www.hkcnews.com/news_新聞/hk-discuss/2019/05/夕陽-Hong%20Kong-國際金融中心-20190530054545_21c0_large.jpg" alt="">
<figcaption>香港國際金融中心的地位，很可能會因為這次逃犯條例的修訂一鋪清袋。圖為夕陽下的香港商業中心風景線。美聯社</figcaption>
</figure>

係，最好當甚麼事都沒有發生，百業興旺，香港發大財，但會否太不現實？美國反對，歐盟28國反對，因何解究？為公義，定亡我中華之心不死？廢話，當然一樣為錢。條例通過，外資在港資本不受保障，員工隨時成人質，還有誰敢留在香港經商？

今日港府若要繼續無視反對聲音，一意孤行硬推法例，最壞結果是可以預期：外商陸續撤資，香港國際金融中心地位不保。老老實實，你搵夠未？我就未搵夠，至少未夠全家移民。班大老闆拍拍蘿柚走有咩所謂？好似某富豪轉移資產後周遊列國都不知幾疏肝。做細就慘囉個個做哂陪葬品，公司隨時摺份工唔多穩陣，供緊層樓仲變埋負資產，到時樓股匯市齊冧，大把人臨老過唔到世，真係上IFC天台都要排隊喎該煨。

<figure>
<img src="https://web.archive.org/web/20210712025922im_/https://www.hkcnews.com/news_新聞/hk-discuss/2019/05/反引渡修例遊行-逃犯條例-外資-20190530055027_2c48_large.jpg" alt="">
<figcaption>外國政府和商界十分關注香港這次逃犯條例的修訂。美聯社</figcaption>
</figure>

你話我靠嚇？咁關焯照王弼話外資會撤資純屬吹水，梁美芬林健鋒急放盤一定係巧合。唔該大家清醒少少，不要再欺騙自己，襯現時尚有轉彎餘地，6月9日一齊參與遊行，向逃犯條例說不，守護香港，守護自己辛苦賺來的身家財產，多謝各位。

### PS 同意請廣傳


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712025922/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210712025922im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
