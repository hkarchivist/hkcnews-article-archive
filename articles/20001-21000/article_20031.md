---
title: "【審訊特寫】李永達做拉筋運動對抗凝重"
date: "2019-04-23"
author: "記者莊曉彤"
category: "眾聞"
tags:
  - "李永達"
  - "佔中九子"
  - "佔中審訊"
url: "https://web.archive.org/web/20210712025243/https://www.hkcnews.com/article/20031/%E6%9D%8E%E6%B0%B8%E9%81%94-%E4%BD%94%E4%B8%AD%E4%B9%9D%E5%AD%90-%E4%BD%94%E4%B8%AD%E5%AF%A9%E8%A8%8A-20031/%E3%80%90%E5%AF%A9%E8%A8%8A%E7%89%B9%E5%AF%AB%E3%80%91%E6%9D%8E%E6%B0%B8%E9%81%94%E5%81%9A%E6%8B%89%E7%AD%8B%E9%81%8B%E5%8B%95%E5%B0%8D%E6%8A%97%E5%87%9D%E9%87%8D"
original_url: "https://www.hkcnews.com/article/20031/%E6%9D%8E%E6%B0%B8%E9%81%94-%E4%BD%94%E4%B8%AD%E4%B9%9D%E5%AD%90-%E4%BD%94%E4%B8%AD%E5%AF%A9%E8%A8%8A-20031/%E3%80%90%E5%AF%A9%E8%A8%8A%E7%89%B9%E5%AF%AB%E3%80%91%E6%9D%8E%E6%B0%B8%E9%81%94%E5%81%9A%E6%8B%89%E7%AD%8B%E9%81%8B%E5%8B%95%E5%B0%8D%E6%8A%97%E5%87%9D%E9%87%8D"
---

# 【審訊特寫】李永達做拉筋運動對抗凝重

李永達每天朝早戴著耳機、聽著音樂到庭。審訊期間，他對於庭內發生的一切看似沒甚麼反應，聆訊以外最常做的應該就是拉筋，尤其是拉小腿，他是最先在庭內做拉筋運動的人，後來其他七子（除了鍾耀華）都加入。

李永達表示：「我有跑步習慣，我已經成廿日無跑過，周六、日都跑，一至五就無。喺嗰度坐咁耐，有時休庭做咩呢，拉吓筋都好過唔拉。同埋我唔想氣氛太凝重，即係我哋面對呢啲你話壓迫又好、鎮壓都好，我希望大家輕鬆面對。輕鬆嘅意思就係大家都要面對，呢個可能係我哋第時生活嘅一部分，尤其係參與政治嘅人。」

「其實我哋係咪真係咁辛苦呢？相比中國入面嘅人無咁辛苦，人哋連爸爸媽媽、太太都探唔到。最少我哋（親友）可以探到、見到我哋。所以我話畀我自己聽，最少我要平常心咁面對呢啲嘢，就真係平常心。」

4月9日，李求達被裁判一項煽惑他人犯公眾妨擾罪罪成。

<figure>
<img src="https://web.archive.org/web/20210712025243im_/https://www.hkcnews.com/news_新聞/hk-discuss/2019/04/佔中審訊-李永達-佔中九子-20190408150906_13c2_large.jpg" alt="">
<figcaption>面對審訊與入獄之虞，李永達都顯得較冷靜。MW繪圖</figcaption>
</figure>

從記者席望向被告欄最遠處的李永達，他似乎甚少對庭上發生的事作出反應，除了在審訊第9日（11月30日），庭上播放紀錄片《傘上：遍地開花》，由2014年9月26日雙學衝入公民廣場、警方使用胡椒噴霧驅趕手無寸鐵的示威者、橋上警民對峙時有人痛哭、有婆婆準備跪警察⋯⋯庭內傳出愈來愈多的哭聲，也有人讓淚水默默地流下、沾濕了衣領。

片段最後，畫面顯示2014年9月29日的清晨，鏡頭裡陳健民望著前方，全都是經歷催淚彈卻仍未散去的群眾，說了句：「嚇親⋯⋯」之後繼續定眼看眼前的景象。片段最後一個鏡頭落在天橋橋身，有人剛剛掛出一幅橙色橫額：「DO U HEAR THE PEOPLE SING」之後播出製作團隊人名，李永達這時候拿著紙巾沿下巴抹了一下。

要李永達回憶審訊的片段，他說：「我就⋯⋯我就無乜太多激動嘅場面，可能我個人呢幾年唔知點解比較冷靜。佢哋有時喺審訊過程聽到一啲嘢會喊，尤其播雨傘運動嗰套片（《傘上：遍地開花》）嘅時候。我有眼濕濕嘅，但我無喊到。我相信我在九個當中相對冷靜，可能我經歷好多呢啲嘢，當然無雨傘咁勁，但我都唔係第一次參加民主運動，亦都唔係第一次面對失敗，咁所以我唔係好激動。我只係覺得我哋係喺一個漫長嘅民主奮鬥裡面，我哋就要冷靜面對呢啲嘢。咁可能我太過⋯⋯我唔知點樣形容我自己，即係我覺得，我哋係要面對呢啲嘢，我一路有呢個心理準備。」

李永達上月27日出版個人回憶錄《判刑前的沉思》，在新書發布會上說：「連監都未坐過，好似唔似樣。」

<figure>
<img src="https://web.archive.org/web/20210712025243im_/https://www.hkcnews.com/news_新聞/hk-discuss/2019/03/民主黨-李永達-20190327235317_2099_large.jpg" alt="">
<figcaption>李永達趁裁決前夕出書，冀較多人關注。資料圖片</figcaption>
</figure>

審訊期間，李永達比較記得鍾耀華，二人本來並不相識，李永達說：「審訊之前，我無同佢傾過偈，咁但係（笑）你發覺佢好沉默寡言嘅，佢唔係時時講嘢，有時我要同佢傾吓偈。有一次我特登去元朗同佢、同佢女朋友食飯，因為我想多啲大家互相溝通，因為我哋呢個係集體嚟嘅，我唔想令到佢好似好一個人咁。」

他續道：「我同佢傾偈時乜都講嘅，不過佢比我想像中沉實。一個廿幾歲，未夠三十歲嘅後生仔呢，佢係好沉實，佢唔似黃浩銘或者Tanya（陳淑莊）咁，嗶哩巴啦、嗶哩巴啦，佢唔係嗰種人。佢好沉實、好想做嘢、實踐佢嘅理想，佢搞書店明知好辛苦，佢唔諗住選議員嗰啲，佢知呢啲唔係容易捱嘅生活，但係佢覺得呢樣係佢嘅堅持、佢要做。」

李永達同意這些交流影響他的想法，「我覺得唔只鍾耀華一個嘅，同黃浩銘、同區諾軒、同張秀賢傾偈，都影響到一啲想法。我以前可能唔係好了解佢哋，而家多咗啲，都理解佢哋有啲嘢點解咁諗，同我好唔同，我比較看得長遠啲、同埋穩陣啲，佢哋係想行得快啲。因為大家有見面有傾偈，就知道大家嘅諗法。佢哋都諗到我點解咁諗，呢啲溝通對我好有用。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712025243/https://www.hkcnews.com/aboutus/#subscribe)
