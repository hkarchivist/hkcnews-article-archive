---
title: "我真係恭喜你班商界呀　選咗林鄭依個咁嘅女人"
date: "2019-05-15"
author: "假才子"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "曾俊華"
  - "John Tsang"
  - "財政司司長"
  - "財政司"
  - "逃犯條例"
url: "https://web.archive.org/web/20220127021927/https://www.hkcnews.com/article/20534/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-20534/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/20534/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-20534/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 我真係恭喜你班商界呀　選咗林鄭依個咁嘅女人

剛睇到，某位好耐冇蒲頭（即我好少見佢上新聞咁解）嘅大狀兼法律界選委，被 [網媒訪問講林鄭同引渡條例](https://web.archive.org/web/20220127021927/https://bit.ly/2JmT8vB) ，佢就講起「（當年選特首）衡量過是曾俊華比她適合，但結果佢777票當選」。

<figure>
<img src="https://web.archive.org/web/20220127021927im_/https://www.hkcnews.com/news_新聞/hk-discuss/2017/03/林鄭月娥-特首選戰-20170326181547_1392_large.jpg" alt="">
<figcaption>林鄭以777票當選特首，笑逐顏開。美聯社</figcaption>
</figure>

其實當時通街都知曾俊華好過林鄭架啦。嗱我要強調我唔係話曾俊華本身特別好，但比較對象係林鄭嘅話，應該點都係曾俊華好啲掛。林鄭一來人格有問題，周圍睇唔起人「張檯冇文件」「有時間玩fb」，又成日自吹自擂「天堂留位比我」「考唔到第一喊濕晒」，仲要有人同佢唔同意見就「廢話」「無聊問題」「waste time」。所以林鄭話學溝通技巧咁耐都肯定係冇改善，皆因佢個人本性就係有問題。曾俊華起碼冇咁樣先。

亦由於性格係咁，林鄭只會聽比佢地位高嘅人嘅意見，即係習總。你香港人，無論咩身家身份，佢都唔會放你在眼內，佢只聽老細話。曾俊華係咪會唔聽習總話？咁又唔係，但我估佢唔會去到「只聽」 習總話，多少肯同其他人溝通，聽吓意見，唔會咁死牛一邊頸，掛。 佢份人唔似係啲乜都同你搏到盡去到盡嘅人。亦都所以咁，北京揀咗林鄭囉。

<figure>
<img src="https://web.archive.org/web/20220127021927im_/https://www.hkcnews.com/news_新聞/hk-discuss/2017/03/林鄭月娥-特首選戰-20170326140842_1630_large.jpg" alt="">
<figcaption>如果商界佬當日選曾俊華做特首，今日會點呢，呵！美聯社</figcaption>
</figure>

但都要講返轉頭，令到依個周街都知唔掂既777當選，仲有另一班罪人，就係班聽中共點嘅商界囉。土共就anyway北京話邊個就邊個架啦，特首聽話，佢地冇所謂格，一國一制都冇所謂添。但班商界有票在手，都唔投個suppose親商界，或至少做咗咁多年財政司認識商界嘅曾俊華，係要投中共「醒」你嘅林鄭丫嘛，家陣咪報應囉。

依家引渡條例嚟啦，商界全部喊苦喊呼，連《星島》《信報》都寫出嚟啦，林鄭都唔聽，話你廢話呀。啲商界功能組別議員，咪頂多做小手腳，建議吓啲修訂，或者去會議室行個圈就話「我無能」咁，但阻到條條例咩？西環打電話嚟佢地敢唔聽咩？大劉就大逃亡啦，其他商界唔知幾時都要執包袱呢？不過唔知走去邊呢？平日有錢賺就奶共，依家有事又搵外國勢力，人哋唔係事必show你架，一陣真係制裁香港唔知你點算啦。

只可以講，我真係恭喜你班商界呀，選咗林鄭依個咁嘅女人。

（聲明：我絕無性別歧視，只不過諺語「我真係恭喜你呀」 之後循例係要跟「咁嘅X女人」咁解。）

---

![博客 | 假才子](https://web.archive.org/web/20220127021927im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
