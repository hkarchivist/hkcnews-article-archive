---
title: "中共喺挪威嘅維穩核突笑片"
date: "2019-06-03"
last_updated: "2019-06-03 16:16:45"
author: "骷髏小姐在挪威"
category: "眾說"
tags:
  - "中國共產黨"
  - "共產黨"
  - "中共"
  - "共产党"
  - "Communist Party of China"
url: "https://web.archive.org/web/20210712030005/https://www.hkcnews.com/article/20966/%E4%B8%AD%E5%9C%8B%E5%85%B1%E7%94%A2%E9%BB%A8-20966/%E4%B8%AD%E5%85%B1%E5%96%BA%E6%8C%AA%E5%A8%81%E5%98%85%E7%B6%AD%E7%A9%A9%E6%A0%B8%E7%AA%81%E7%AC%91%E7%89%87"
original_url: "https://www.hkcnews.com/article/20966/%E4%B8%AD%E5%9C%8B%E5%85%B1%E7%94%A2%E9%BB%A8-20966/%E4%B8%AD%E5%85%B1%E5%96%BA%E6%8C%AA%E5%A8%81%E5%98%85%E7%B6%AD%E7%A9%A9%E6%A0%B8%E7%AA%81%E7%AC%91%E7%89%87"
---

# 中共喺挪威嘅維穩核突笑片

  
 用無數大話強推嘅送中惡法，辣罄全城，6月9日反大遊行，人數應有數十萬或以上，不過，以天文數字嘅維穩費同多年經驗，中共維穩部梗係會對沖，親中共保皇黨擺街站，希望可以洗腦，不特止，特區政府一如既往，幫中共助攻 - 政府要民陣喺維園草地出發，咁細個場，咪希望少啲人參加囉。。。。。呢啲不幸成為生活日常嘅維穩活動，喺挪威又係咩風光？

  
 5月15日，人大委員長栗戰書訪問挪威國會，挪威國營電視台NRK同埋大小媒體，甚至地區媒體，詳盡報導有18篇以上。

  
 點解？因為中共維穩嘅長手，打茅波兼肢體踫撞，好鬼樣衰，成為笑片，仲引起爭議，挪威輿論嘩然，不滿中共幕後操控，令抗議中共極權嘅聲音，被維穩活動騎劫，令有啲naive嘅挪威人眼界大開，終於見識到中共嘅核突手法；中共嘅維穩活動，去到邊都神僧鬼厭 。咁我哋不如用呢套核突笑片了解下中共喺挪威嘅維穩活動。

  
 中共喺挪威嘅維穩4招- 人大委員長栗戰書訪問挪威

栗戰書訪問國會當日，人權組織Amnesty梗係會出嚟示威，抗議中共對公民社會、異見份子、維權人士、地下教會同新疆回教徒等等嘅打壓，示威嘅仲有流亡海外嘅西藏同新疆維吾爾族組織，而中共就用歡迎栗戰書活動玩對沖。整理咗一下媒體嘅報導，中共喺挪威嘅維穩工作，可歸納為以下4招。

  
 《維穩第1招》搵代理人

撐中共活動，用「民間」組織做代理人，咁愛國活動咪可以扮「自發」，仲有，如果啲茄喱啡做咗啲有辱中共嘅低級紅行為，咁都同中共無關，等西方國家可以繼續同中國做生意。

  
 《維穩第2招》打茅波攞靚位

中共代理人有個靚位，先可以減輕對手力度，亦可以保護到中國政要，等佢哋唔洗出醜。栗戰書訪問挪威國會，必爭靚位係國會前廣場，俾商會攞到，咁示威人士咪隔栗戰書好鬼遠，咁咪可以避免Amnesty兜口兜面向栗戰書抗議囉，但挪威媒體踢爆商會打茅波攞靚位。

  


「挪威又再叩頭？」- 挪威國會助攻

「挪威又再叩頭？ 」，呢句係挪威VG(銷路第一嘅紙媒)一篇評論嘅標題，評論嚟自一重量級智庫Civita，認為國會批場地程序好有問題：

唔去查究申請組織背景 : 俾個靚位中共代理人，而反映挪威核心價值嘅Amnesty就要企到好遠。

喺公佈栗戰書訪問日期前接受申請，唔公平，俾中共代理人有位入打茅波。

智庫仲指出近年喺國際社會，中國用種種方法減少/打壓反對中國極權聲音，用嘅手法，已侵蝕國際社會嘅規範，挪威國會批地程序不公，就等於幫中國助攻。智庫繼續指出，挪威國會向中國叩頭，其實早有前科 ：挪威每年頒和平獎，攞盡道德光環，但1989得主達賴喺2014訪問挪威國會，國會主席竟然唔肯接見，最後達賴要由國會後門入去見其他議員，所以智庫話今次國會有再叩頭之嫌。

  
 不過，最令人側目嘅係，著住件T恤有「自由」呢個字嘅議員，國會保安竟然唔俾佢入國會，結果佢要除咗件T恤先入得。政黨話會追究喎，結果只係有姿勢冇實際。

  
 以上中共喺挪威嘅維穩4招，係咪熟口熟面？哈哈，我懷疑，中共嘅維穩工作手冊，挪威果本應該抄香港。挪威嘅中共代理人打茅波攞靚位，同埋挪威國會幫手助攻呢啲事，我哋香港見怪不怪，但挪威就大驚小怪，各大媒體爭相報導，說明一點：挪威人，你哋太年輕啦！

  
 (1233字)

骷髏小姐在挪威

  
 圖源：網絡圖片，作者整理資料並製圖

資料來源：

1.“Petter Eide (SV): – Stortingets ledelse har latt seg manipulere av kinesiske myndigheter “, 2019, NRK

2.“SV og Venstre ber Stortinget rydde plass for Kina-demonstranter “, 2019, NRK

3.“Ukjent kinesisk gruppe kuppet stortingsmarkering fra Amnesty“ , 2019, NRK

4.“Kritiske demonstranter måtte stå i bakgrunnen under besøk fra Kina“,2019, Aftenposten

5.“Varsler demonstrasjoner utenfor Stortinget under Kina-besøk “,2019, Aftenposten

6. “Stortingsrepresentant sier hun ble bedt om å ta av seg kritisk T-skjorte da kinesisk toppolitiker besøkte Stortinget“ ,2019, Aftenposten

7.“Nytt knefall for Kina? “VG

8.“Venstres Guri Melby: Ble nektet adgang til Stortinget på grunn av Kina-kritisk T-skjorte“ , 2019, VG

9.“Kina-besøk- Et lite stykke kinesisk manipulasjon “, 2019, Dagbladet

10.“Blokkerer for demonstrasjoner foran Stortinget- Vi er manipulert av Kina“ , 2019, Dagbladet

11.“Melby vil endre reglene for å demonstrere foran Stortinget “, abcnyheter

12.“Kinesisk delegasjon møtt av demonstranter utenfor Stortinget “,2019, nettavisen.no

13.“Knefall for KinaKinesiske interesser bør ikke kunne kuppe en Kina-kritisk demonstrasjon foran Stortinget“. 2019, BT

14.“Kinesisk delegasjon møtt av demonstranter utenfor Stortinget“, 2019, Sunnmørpsoten

15.“MP accuses China of ‘manipulation“,

16.“Abid Raja gjør helomvending - nå roser han stortingspresidenten “

17.“Frp: – Diktatorer fra Kina er ikke velkommen “I Stavanger

18.'“Helt uhørt': Fornem gæst fra Kina blev skærmet mod demonstranter i OsloStortinget anklages for at tegne et glansbillede for Folkekongressens formand“. dr.dk


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712030005/https://www.hkcnews.com/aboutus/#subscribe)

---

![博客 | 骷髏小姐在挪威](https://web.archive.org/web/20210712030005im_/https://www.hkcnews.com/uploads/avatars/62c82bf5-71b6-4951-bba8-032b2a012e95.png?410975182)

**博客 | 骷髏小姐在挪威**

【骷髏小姐・骷髏小姐在挪威】當年的背包客，第一次去挪威，便呆了一段歲月，因為驚艷。之後再踏足挪威，一晃多年，有欣慰有嘆息，也有憂愁。愛東逛西逛，愛望天望地望人，用近鏡也用廣角鏡，以香港的風景為底色，說些挪威人挪威事。
