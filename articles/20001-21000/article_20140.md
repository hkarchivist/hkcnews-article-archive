---
title: "研究遊行集會16年　李立峯：香港人上街多屬自發，不受組織動員"
date: "2019-04-27"
author: "記者莊曉彤"
category: "眾聞"
tags:
  - "雨傘革命"
  - "雨傘運動"
  - "umbrella movement"
  - "umbrella revolution"
  - "中大"
  - "李立峯"
url: "https://web.archive.org/web/20210712025341/https://www.hkcnews.com/article/20140/%E6%9D%8E%E7%AB%8B%E5%B3%AF-%E4%B8%AD%E5%A4%A7-%E9%9B%A8%E5%82%98%E9%81%8B%E5%8B%95-20140/%E7%A0%94%E7%A9%B6%E9%81%8A%E8%A1%8C%E9%9B%86%E6%9C%8316%E5%B9%B4-%E6%9D%8E%E7%AB%8B%E5%B3%AF%EF%BC%9A%E9%A6%99%E6%B8%AF%E4%BA%BA%E4%B8%8A%E8%A1%97%E5%A4%9A%E5%B1%AC%E8%87%AA%E7%99%BC%EF%BC%8C%E4%B8%8D%E5%8F%97%E7%B5%84%E7%B9%94%E5%8B%95%E5%93%A1"
original_url: "https://www.hkcnews.com/article/20140/%E6%9D%8E%E7%AB%8B%E5%B3%AF-%E4%B8%AD%E5%A4%A7-%E9%9B%A8%E5%82%98%E9%81%8B%E5%8B%95-20140/%E7%A0%94%E7%A9%B6%E9%81%8A%E8%A1%8C%E9%9B%86%E6%9C%8316%E5%B9%B4-%E6%9D%8E%E7%AB%8B%E5%B3%AF%EF%BC%9A%E9%A6%99%E6%B8%AF%E4%BA%BA%E4%B8%8A%E8%A1%97%E5%A4%9A%E5%B1%AC%E8%87%AA%E7%99%BC%EF%BC%8C%E4%B8%8D%E5%8F%97%E7%B5%84%E7%B9%94%E5%8B%95%E5%93%A1"
---

# 研究遊行集會16年　李立峯：香港人上街多屬自發，不受組織動員

去年12月6日下午，佔中九子案辯方傳召專家證人李立峯。他個子高得很，手裡拿著一個裝滿文件的file，走到證人台宣誓。由公眾席望去，只見到他皺巴巴的西裝褸背面。他坐下來，手執一份雨傘運動的問卷調查結果，成了首位在香港刑事案中將民調結果呈堂的專家證人。

代表「佔中三子」的資深大律師麥高義首先讀出李立峯的履歷：1999年於中大新聞與傳播學院取得碩士學位、2003年在美國史丹福大學（Stanford University）取得博士學位，回港後先後在城市大學及中文大學任教，現為中大新聞與傳播學院教授及院長。

李立峯2003年未正式回港，已經協助時任中大新聞與傳播學院教授陳韜文設計問卷。那年七一，50萬人上街反對《基本法》23條立法，他們進行了現場問卷調查，了解社運與傳媒之間的關係。自此以後，七一遊行、六四晚會、反國教等都成了他的研究內容。他發現香港社運一個有趣的特點：上面嗌口號、下面無人應。他的長期研究發現，這些集會的參與者自發性很強，不會因為某個組織動員而出來，2014年的佔領運動亦不例外。

<figure>
<img src="https://web.archive.org/web/20210712025341im_/https://www.hkcnews.com/news_新聞/hk-discuss/2019/04/李立峯-中文大學-民意調查-20190418203611_15d0_large.jpg" alt="">
<figcaption>中大新聞與傳播學院院長李立峯，研究香港社運與媒體關係近16年。何君健攝</figcaption>
</figure>

2014年9月28日之前，李立峯原本沒有計劃就佔中三子早於2013年提出的和平佔中運動做現場調查。李說：「第一就係你根本唔知佢evolve成點，第二就係佢原本公開講嘅方式，佔領中環係大家坐低、手撓手咁樣，如果真係咁發生嘅話，做唔到喎。幾千人手撓手，你點樣埋去派問卷，警察又圍住。所以個問題唔係信唔信佢哋幾日玩得完，而係講緊件事本身個plan係咁樣嘅話，你根本就唔覺得有得做，同埋亦都唔覺得必要做。」

2014年，他在進行一個有關六四集體回憶的研究，而且做學術研究有別於媒體做突發新聞，不會說有事發生就即去做。及至2014年9月28日警方放催淚彈後，李立峯料到運動將會持續，他便極速拍板，安排團隊於10月4日到佔領區派問卷，那是佔領運動的第一個周末。

李憶述，9月28號是星期日，之後於周二在校園碰見陳韜文，一問一答之間就敲定進行研究。陳問：「做唔做？」李答：「好呀。」兩人於是即刻聯絡幫手、找學生派問卷，「以學術嚟講係快，我哋又唔係媒體做嘢，媒體做嘢可能更加快。對我哋嚟講，就係以往做開六四、七一，所以基本上所有procedures係可以即刻kick start，可以好容易執到份問卷出嚟，follow既有（社運現場調查的）抽樣方法去plan嗰個抽樣，搵到student helpers就做得。」

李立峯解釋，有關研究的背景，與國際事件關係緊密，「譬如佔領華爾街、阿拉伯之春、台灣太陽花，2010年至2014、15年嗰幾年係特別多，變咗全世界嘅學者都有個基本idea：喺一個新嘅社會、媒體、資訊科技環境入面，嗰個所謂傳統社運組織嘅重要性越嚟越低，因為普通人，就算無乜特別嘅背景都好，佢好容易可以透過網絡，connect with each other。佢好容易可以喺網上發起一啲嘢，而有時有啲喚起咗大家嘅意識，喚起咗大家嘅imagination，可以擴散得好緊要，跟住可以有新嘅大型運動係咁樣爆出嚟。」

李立峯與陳韜文完成研究後，於去年出版 [《Media and protest logics in the digital era : the Umbrella Movement in Hong Kong》](https://web.archive.org/web/20210712025341/http://www.oxfordscholarship.com/view/10.1093/oso/9780190856779.001.0001/oso-9780190856779) ，主要談及數碼媒體對社會運動的影響，包括擴大了社運動員力，令運動出現「去中心化」（decentralize）、運動力量碎片化等。

李立峯強調，雨傘運動當中充滿即興（improvise）行為。他形容，「佔中三子」自2013年起宣傳的和平佔中，原定於10月1日開始，要求和平非暴力進行、緊守鐵一般的紀律、被捕不反抗。李記得，實際情況是：「926衝入公民廣場，926、927有批人被人拉。927晚群情洶湧嘅情況之下，先有個臨時decision，提早928凌晨啟動佔中。嗰一刻開始，你嘅script已經有啲唔同咗。去到928晏晝，我點估到你封添美道，跟著幾萬人入唔到去，逼爆咗海富中心嘅行人路，跟住衝破咗警方嘅防線，衝咗出馬路，停咗個traffic，無意之間開始咗個佔領。好多本嚟諗住去觀禮嘅人，自己真係無啦啦坐低飲埋。」

<figure>
<img src="https://web.archive.org/web/20210712025341im_/https://www.hkcnews.com/news_新聞/hk-discuss/2017/08/umbrella%20revolution-催淚彈-金鐘-20170822155734_26b7_large.jpg" alt="">
<figcaption>2014年9月28日，警方施放87枚催淚彈。資料圖片</figcaption>
</figure>

及至9月28日下午警方放催淚彈，李立峯續指：「佢又封咗嗰條路，變咗喺政總出面嘅三子、民主黨、學民思潮、學聯，同夏愨道嗰班人，基本上無辦法聯絡。你可能有啲個別send吓message，你無辦法指揮佢、引導佢。跟住無任何一個人、一個組織有能力去organize嗰樣嘢，跟住講緊呢個世界有樣嘢叫互聯網、WhatsApp、社交媒體，全部突然間喺嗰個位係要improvise（即興）。因為你無咗劇本，咁你唯有即刻執生。大家有唔同執法，所以執吓執吓有人執咗去旺角，有人執咗去尖沙嘴。」

9月29日 ，警方撤去封鎖線，本來的「領袖」與佔領者才得以匯合，「但個script已經唔同咗，而家個script就係出面嗰班人寫出嚟嘅，自己執生寫出嚟。你點樣去重新完全主導？唔係話無嘗試咁做，但確係困難。大家都見到個實際情況，戴耀廷落旺角會被人鬧。佢哋其實作為leaders，佢哋嘅位置本身都好awkward。」

「喺政府眼中，要傾都係同佢哋（組織者、政黨）傾，但係佢哋又好明顯地控制唔到成個運動嘅發展，佢連金鐘都未必完全控制到，唔好講旺角。變咗成件事一路拖，當然政府都有政府嘅方法、方式去做。所以如果法庭討論嘅重點係講緊大家參與嘅原因、目標、目的、動機、係咪自發抑或被動員出嚟，咁真係好難話係佢（九子）動員出嚟。」

<figure>
<img src="https://web.archive.org/web/20210712025341im_/https://www.hkcnews.com/news_新聞/hk-discuss/2017/10/雨傘運動-眾說-佔中-20171001073428_1342_large.jpg" alt="">
<figcaption>雨傘運動期間的金鐘佔領區。資料圖片</figcaption>
</figure>

李立峯在港研究社會運動多年，過去亦做過六四晚會及七一遊行的現場問卷調查，有個長期所得的觀察：「香港嘅社運組織形態係咩？我同Dr. Chan（陳韜文）喺雨傘強調自發，其實自發呢樣嘢，我哋七一已經講，已經講咗十幾廿年。當然個自發有唔同形態，譬如七一有民陣，所以係民陣搞，所謂自發，就係話參與者點會因為民陣而去呢？」

#### 「你知香港人，唔係好理啲社運組織，分分鐘根本連民陣係乜都唔知。所以你諗吓，香港遊行集會有個特點：上面嗌口號、下面無人應。哈，即係同台灣嗰啲唔同。其實一般嘅集會參與者，同社運組織關係好疏離。所以大型嘅社會運動喺香港，市民嘅自發性好強，唔會話佢隸屬某個組織，所以走嚟參與。」

<figure>
<img src="https://web.archive.org/web/20210712025341im_/https://www.hkcnews.com/news_新聞/hk-discuss/2018/05/七一遊行-遊行-維園足球場-20180511185614_de0c_large.jpg" alt="">
<figcaption>李立峯團隊於2003至2008年（2007年除外）進行七一遊行現場調查，圖為其中一年的七一維園。資料圖片</figcaption>
</figure>

李立峯又提及，2012年包圍政總反國教集會，「佢嘅形態就係，佢背後的確有政黨、社運組織，都有個作用，你要set個stage、揸咪講嘢，具體嘅器材都要有。無啦啦就咁100個市民，點set到嗰樣嘢出嚟。但反國教最重要嘅、牌面企出嚟係咩人？學民思潮、家長組，甚至教協都好backgrounder。學民係一班完全無社運經驗嘅後生仔，所謂素人、完全無背景；家長組係咩人？真係Eva（陳惜姿）喺網上揮揮手。」他補充道，陳惜姿雖然是中大新聞系講師，亦有傳媒經驗，但講到搞社運是零經驗、不隸屬任何團體、政黨。

#### 「所以呢個係歷史。佔中又係咁，意思係：戴耀廷係咩人啫？陳健民係咩人啫？朱牧係咩人啫？佢哋當然同社運界有好深厚嘅connection，但唔係真係做慣搞手嘅人，亦都唔隸屬一個組織。佢哋係突然間三條友行出嚟，愛與和平佔領中環，唔係build on established organization。基本上，成件事帶頭的，好有素人味。同埋去番基本，就係參與者自發，從來邊個香港社運，會咁容易受你一個組織動員呢。」李立峯說。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712025341/https://www.hkcnews.com/aboutus/#subscribe)
