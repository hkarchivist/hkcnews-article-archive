---
title: "陳文敏：官對公民抗命不予比重、將79日佔領影響歸咎九人　刑期上訴有得拗"
date: "2019-05-05"
author: "記者莊曉彤"
category: "眾聞"
tags:
  - "陳文敏"
  - "佔中九子"
  - "佔中審訊"
url: "https://web.archive.org/web/20190521000630/https://www.hkcnews.com/article/20289/%E9%99%B3%E6%96%87%E6%95%8F-%E4%BD%94%E4%B8%AD%E4%B9%9D%E5%AD%90-%E4%BD%94%E4%B8%AD%E5%AF%A9%E8%A8%8A-20289/%E9%99%B3%E6%96%87%E6%95%8F%EF%BC%9A%E5%AE%98%E5%B0%8D%E5%85%AC%E6%B0%91%E6%8A%97%E5%91%BD%E4%B8%8D%E4%BA%88%E6%AF%94%E9%87%8D%E3%80%81%E5%B0%8779%E6%97%A5%E4%BD%94%E9%A0%98%E5%BD%B1%E9%9F%BF%E6%AD%B8%E5%92%8E%E4%B9%9D%E4%BA%BA-%E5%88%91%E6%9C%9F%E4%B8%8A%E8%A8%B4%E6%9C%89%E5%BE%97%E6%8B%97"
original_url: "https://www.hkcnews.com/article/20289/%E9%99%B3%E6%96%87%E6%95%8F-%E4%BD%94%E4%B8%AD%E4%B9%9D%E5%AD%90-%E4%BD%94%E4%B8%AD%E5%AF%A9%E8%A8%8A-20289/%E9%99%B3%E6%96%87%E6%95%8F%EF%BC%9A%E5%AE%98%E5%B0%8D%E5%85%AC%E6%B0%91%E6%8A%97%E5%91%BD%E4%B8%8D%E4%BA%88%E6%AF%94%E9%87%8D%E3%80%81%E5%B0%8779%E6%97%A5%E4%BD%94%E9%A0%98%E5%BD%B1%E9%9F%BF%E6%AD%B8%E5%92%8E%E4%B9%9D%E4%BA%BA-%E5%88%91%E6%9C%9F%E4%B8%8A%E8%A8%B4%E6%9C%89%E5%BE%97%E6%8B%97"
---

# 陳文敏：官對公民抗命不予比重、將79日佔領影響歸咎九人　刑期上訴有得拗

香港大學法律學院教授、名譽資深大律師陳文敏接受眾新聞專訪，分析佔中九子案判決。陳文敏表示，九子要就定罪上訴不容易，惟有「煽惑他人煽惑公眾妨擾」一罪，辯方或可質疑其合憲性。但他認為，九子就刑期上訴有得拗，主要因為法官完全沒有對「公民抗命」給予比重，以及法官似乎將79日佔領帶來的影響全部歸咎九人。他又指出， [裁決書](https://web.archive.org/web/20190521000630/https://legalref.judiciary.hk/lrs/common/search/search_result_detail_frame.jsp?DIS=121241&QS=%2B&TP=RV) 對於公眾妨擾的定義模糊，並舉例假如日後有人發起包圍立法會，「視乎規模，如引用此控罪，理論上可以被入罪。」

陳文敏相信「佔中三子」以外的六人，就刑期上訴的理據更強，「佢哋嘅role相對上係minor好多，甚至有啲係嗰幾日先參與，嗰日上去站下台，無乜幾多involvement，同埋佢哋做嘅嘢可能係one-off，我覺得呢個同三子係好明顯有分別，點解佢哋又係被判8個月呢？」

佔中三子的戴耀廷及陳健民被判即時監禁16個月，二人已決定就定罪及刑期提出上訴，而被判囚16個月獲緩刑的朱耀明，則就定罪上訴。另外，被判即時入獄8個月的黃浩銘，正積極考慮就定罪及刑期上訴。

<figure>
<img src="https://web.archive.org/web/20190521000630im_/https://www.hkcnews.com/news_新聞/hk-discuss/2019/03/HKU-陳文敏-移交逃犯-20190308001442_a40e_large.jpg" alt="">
<figcaption>香港大學法律學院教授、名譽資深大律師陳文敏。資料圖片</figcaption>
</figure>

陳文敏首先指出，區域法院法官陳仲衡在 [判刑理由](https://web.archive.org/web/20190521000630/https://legalref.judiciary.hk/lrs/common/search/search_result_detail_frame.jsp?DIS=121538&QS=%2B&TP=RS) 沒有解釋量刑起點何來。陳文敏指，陳官所引述的案例，大部分判監不超過半年，唯有2019年英國R. v Roberts (Richard)案，原審時被告被判監15至16個月，但上訴後改判社會服務令。

Roberts案指，3名涉案人爬上開採石油的貨車車頂，抗議政府授權一間資源公司Cuadrilla以水力壓裂法（hydraulic fracking）開採石油，行動維時2日半至3日半，造成一條馬路被阻，數千人受影響。涉案人各被判監禁15個月或16個月，上訴後法庭考慮到他們不為私利、不涉暴力，改判社會服務令。

三子被裁定串謀犯公眾妨擾罪罪成，陳官以監禁18個月為量刑起點，因三人背景良好，減刑2個月。陳文敏形容，陳官並非完全無提及Roberts案中最終3名被告改判社會服務令，但提得好隱晦，又指陳官以18個月作為量刑起點，顯然是受到Roberts案原審判刑影響。

陳文敏續道：「但如果睇埋上訴庭推翻咗之後，係講緊社會服務令同18個月，嗰個差距好大。佢點樣解釋用18個月做起點呢？係解釋唔到，佢無解釋到。因為除咗呢宗案之外，只有一宗Pearce案（判監）6個月，其他全部（包括另一宗Pearce、周必強案）判監1個月、2個月，或者社會服務令。」

陳文敏認為，所謂判刑輕與重，只反映了個人對佔中的取態，「即係支持佔中嘅人咪覺得重，唔支持嘅就覺得輕。唯一客觀啲係去睇案例、睇法官用嘅理由，嗰度我就覺得係重嘅。」

<figure>
<img src="https://web.archive.org/web/20190521000630im_/https://www.hkcnews.com/news_新聞/hk-discuss/2018/11/法官-陳仲衡-公眾妨擾罪-20181119231253_d165_large.jpg" alt="">
<figcaption>主審九子案的區域法院法官陳仲衡。蘋果日報照片</figcaption>
</figure>

陳仲衡法官在裁決書指，佔領運動的規模不符比例，認為佔領運動並非終審法院在黃之鋒案（雙學公廣案）中所認可的公民抗命。終審法院去年2月頒下 [黃之鋒案判詞](https://web.archive.org/web/20190521000630/https://legalref.judiciary.hk/lrs/common/search/search_result_detail_frame.jsp?DIS=113534&QS=%2B&TP=JU) ，終院非常任法官賀輔明勳爵引述R V Jones (Margaret) 案指出：「在違法者與執法者之間有約定俗成（conventions），公民抗命示威者的行為要合乎比例，不會構成過度損害或不便，並通過接受法律處罰來保證誠意。」

陳文敏不認同陳官基於佔領運動規模不符比例，故此對公民抗命不予以比重，相信這是九人上訴刑期時的爭拗點之一。陳文敏分析道：「陳官唔質疑運動係和平嘅、唔質疑佢哋（被告）唔係為個人私利，唔係為錢、唔係為名、唔係為憎恨、憤怒，但佢講完呢啲嘢，佢好似完全無俾到weight。呢個似乎同終審法院嘅講法唔同。終審法院嘅講法係，呢啲嘢你要俾一個比重落去。俾幾重係另一回事，但唔至於完全無任何嘅weight，我覺得呢個係一個減刑嘅理由。」

陳文敏又指，法院對於公民抗命給予多少比重，除了考慮行為是否和平，亦會籠統地考慮運動目的，「法院只能夠broadly話你嗰個係一個合理或者正當嘅目的。即係佢可以睇你嘅目的，純粹係出下名，咁係個人嘅目的，但話爭取普選呢樣嘢有幾高尚呢，法院唔可以俾太重嘅位置，otherwise就等於法院去支持呢一樣嘢。」

<figure>
<img src="https://web.archive.org/web/20190521000630im_/https://www.hkcnews.com/news_新聞/hk-discuss/2019/04/佔中三子-戴耀廷-監獄-20190429182324_24b7_large.jpg" alt="">
<figcaption>戴耀廷被判即時入獄16個月，日前（4月29日）被送往石壁監獄服刑。美聯社</figcaption>
</figure>

陳文敏認為，另一個上訴刑期的理據，在於九人不應為79日佔領帶來的影響負上全部責任。「因為個offence（煽惑罪）係講緊頭嗰幾日（9月27至28日），於是你要將後面（的影響）都入埋佢數嘅時候，嗰堆嘢係咪因為佢哋而引致呢？可能佢哋有部分嘅責任。」他解釋說。

陳文敏續指出一些法庭未有仔細釐清的問題：如果說運動造成經濟損失，證據是甚麼？「經濟損失」實際所指的是甚麼？那些經濟損失是否由九名被告造成？即使有嚴重的經濟損失，如果是由整個運動造成，又可否歸咎九人？如否，應該相對地減低被告的責任？

戴耀廷於4月25日在荔枝角收押所寄出 [〈來自香港監獄的信函〉](https://web.archive.org/web/20190521000630/https://hk.news.appledaily.com/local/daily/article/20190430/20667592) ，指法官用了錯誤的合乎比例標準，所以定罪及判刑均是錯誤的。他在信中寫道：「一項公民抗命行動是否合乎比例，不能抽空地只看這行為對社會產生的代價有多大，必定也要看公民抗命行動所要達到的目的⋯⋯在平衡得與失時，一方是涉及每一人的基本人權，另一方是有限人數的有限交通時間受影響，輕重是顯而易見。不是說最後佔領行動必然合乎比例，但法庭起碼要有更詳盡的數據去論證社會代價的大小，而不能只是籠統地說佔領行動所造成的代價是過大。」

<figure>
<img src="https://web.archive.org/web/20190521000630im_/https://www.hkcnews.com/news_新聞/hk-discuss/2018/03/雨傘運動-香港-佔中-20180331030245_1ffe_large.jpg" alt="">
<figcaption>2014年9月開始的雨傘運動，黃傘是其中一個標誌。資料圖片</figcaption>
</figure>

在定罪方面，陳文敏認為三子被控的串謀犯公眾妨擾罪、煽惑他人犯公眾妨擾罪，這兩罪不易上訴成功。他解釋，三子在運動爆發前固然有協議在先，在串謀一罪上難有爭拗空間。

煽惑罪則不需證明受煽惑者如被吿所言行動，只需證明被吿有意圖煽惑。陳官在判詞多番引述被吿的煽惑言論，根據前文後理及被告當時的行為，藉以推敲「言下之意」，陳文敏續解釋：「你要有一定嘅proximity，即係佢講嗰樣嘢，同佢引致嘅後果，唔可以離千萬丈咁遠。譬如我哋食飯傾偈講笑，同你喺現場講又唔同。即係要睇埋有幾接近、有幾認真，係咪真係嘗試去（煽動），而啲人真係做嘅時候，係咪會做到。」

看過陳官判詞內羅列的證據後，陳文敏認為上訴不容易：「純粹用evidence上訴係難好多嘅，法官有見過證人、聽過晒啲盤問。除非你證明到嗰個法官犯咗一啲技術性嘅錯誤，嗰個相對上係唔容易。」

但他指，最有機會可以拗是煽惑他人煽惑公眾妨擾罪。陳文敏認為有關定罪界線模糊，他形容：「警方要舉證啲乜嘢先可以構成呢個罪行？我要提出咩evidence先可以答辯呢個罪行呢？」他指出，有可能違憲的地方在於：「如果你用一個好含糊嘅law去take away一個人嘅personal liberty，呢個可以係abuse of rights。」

本案九人均被控煽惑他人犯公眾妨擾罪，除朱耀明外，其餘八人罪成。案中八人（李永達除外），被加控煽惑他人煽惑公眾妨擾罪，只有「佔中三子」戴耀廷、陳健民、朱耀明罪名不成立。

陳文敏表示：「我睇唔到有咩分別，incite（煽惑）同incite to incite（煽惑他人煽惑）有咩分別呢？點解其他人會係incite to incite，佢哋（戴、陳）就淨係incite呢？」陳舉例，當被吿叫人參與佔中的時候，怎樣排除他亦有意圖叫人呼籲更多人來參與？

<figure>
<img src="https://web.archive.org/web/20190521000630im_/https://www.hkcnews.com/news_新聞/hk-discuss/2019/05/陳文敏-港大法律學院-HKU-20190503173341_8cd0_large.jpg" alt="">
<figcaption>陳文敏曾是戴耀廷老師、同事，他從1986年港大法律學院畢業照中認出戴。莊曉彤攝</figcaption>
</figure>

<figure>
<img src="https://web.archive.org/web/20190521000630im_/https://www.hkcnews.com/news_新聞/hk-discuss/2019/05/佔中三子-戴耀廷-港大法律學院-20190504015031_2c86_large.jpg" alt="">
<figcaption>戴耀廷於1986年從港大法律學院畢業。香港電台影片截圖</figcaption>
</figure>

陳文敏續分析九子案判詞對社會的影響。本案所涉三條控罪均屬「公眾妨擾」罪，但一般很少用在集會上，「譬如2011年 [Occupy London （佔領倫敦）](https://web.archive.org/web/20190521000630/https://www.hkcnews.com/article/20285/%E4%BD%94%E9%A0%98%E5%80%AB%E6%95%A6-%E9%99%B3%E6%96%87%E6%95%8F-%E4%BD%94%E4%B8%AD%E5%AF%A9%E8%A8%8A-20285/%E9%99%B3%E6%96%87%E6%95%8F%E5%BC%95%E4%BD%94%E9%A0%98%E5%80%AB%E6%95%A6%E6%A1%88%E4%BE%8B-%E6%B3%95%E5%AE%98%E8%AE%9A%E8%A2%AB%E5%91%8A%E9%99%B3%E8%A9%9E%E3%80%81%E5%90%8C%E6%84%8F%E6%9C%89%E8%A1%A8%E9%81%94%E9%9B%86%E6%9C%83%E6%AC%8A%E5%88%A9) 嘅人，其實攞完injunction（禁制令）之後無事，無乜下文或者特別跟進，就算有都係比較輕微嘅罪行。而佢哋（律政司）走去搵窿窿罅罅，然後搵條相對上比較容易入罪。所以話上訴呢，都可以界定番呢個offence究竟有幾闊。」

那遊行集會搞手日後會否很容易被入罪？「唔係每個集會都會構成公眾妨擾，同埋公眾妨擾同《公安條例》一個唔同嘅地方，就係佢需要涉及嘅人數、duration長啲，先至會有個公眾妨擾。所以譬如一般嘅集會，係唔會構成公眾妨擾。雖然咩叫公眾妨擾都係一個比較含糊嘅概念，但呢個case入面就比較難去拗，因為你佔咗70幾日，或者引致一個咁大型嘅活動時，好難講佢唔係一個公眾妨擾，雖然戴耀廷本嚟諗住幾日啫。」

陳文敏續指：「你話影響，譬如第時如果有人發起包圍立法會，咁算唔算公眾妨擾？理論上真係可以。但幾大先叫公眾妨擾，呢個係含糊嘅，但人數、時間，我諗都係考慮嘅因素。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190521000630/https://www.hkcnews.com/aboutus/#subscribe)
