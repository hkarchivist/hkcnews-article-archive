---
title: "讀鄧官辭有感：唔好又賴市民唔出嚟"
date: "2019-04-30"
author: "假才子"
category: "眾說"
tags:
  - "鄧國楨"
  - "逃犯條例"
  - "反引渡修例遊行"
url: "https://web.archive.org/web/20210628174506/https://www.hkcnews.com/article/20202/%E5%8F%8D%E5%BC%95%E6%B8%A1%E4%BF%AE%E4%BE%8B%E9%81%8A%E8%A1%8C-%E9%80%83%E7%8A%AF%E6%A2%9D%E4%BE%8B-%E9%84%A7%E5%9C%8B%E6%A5%A8-20202/%E8%AE%80%E9%84%A7%E5%AE%98%E8%BE%AD%E6%9C%89%E6%84%9F%EF%BC%9A%E5%94%94%E5%A5%BD%E5%8F%88%E8%B3%B4%E5%B8%82%E6%B0%91%E5%94%94%E5%87%BA%E5%9A%9F"
original_url: "https://www.hkcnews.com/article/20202/%E5%8F%8D%E5%BC%95%E6%B8%A1%E4%BF%AE%E4%BE%8B%E9%81%8A%E8%A1%8C-%E9%80%83%E7%8A%AF%E6%A2%9D%E4%BE%8B-%E9%84%A7%E5%9C%8B%E6%A5%A8-20202/%E8%AE%80%E9%84%A7%E5%AE%98%E8%BE%AD%E6%9C%89%E6%84%9F%EF%BC%9A%E5%94%94%E5%A5%BD%E5%8F%88%E8%B3%B4%E5%B8%82%E6%B0%91%E5%94%94%E5%87%BA%E5%9A%9F"
---

# 讀鄧官辭有感：唔好又賴市民唔出嚟

早幾日見人講起，走去讀了 [前終審法院法官鄧國楨去年退休的致辭](https://web.archive.org/web/20210628174506/https://www.hkcnews.com/article/15837/%E9%84%A7%E5%9C%8B%E6%A5%A8-%E7%B5%82%E5%AF%A9%E6%B3%95%E9%99%A2-%E6%B3%95%E5%AE%98-15920/%E7%B5%82%E9%99%A2%E5%B8%B8%E4%BB%BB%E6%B3%95%E5%AE%98%E9%84%A7%E5%9C%8B%E6%A5%A8%E9%80%80%E4%BC%91%EF%BC%9A%E9%A6%99%E6%B8%AF%E6%9C%89%E6%96%B0%E8%81%9E%E8%87%AA%E7%94%B1%E9%81%B8%E8%88%89%E8%87%AA%E7%94%B1%EF%BC%8C%E5%BF%85%E9%A0%88%E5%8A%AA%E5%8A%9B%E7%99%BC%E8%81%B2) 。第一眼，鄧官算好過一些人。香港有班人成日呃細路，話法治同民主係分開，冇民主都可以有法治，鄧官就暗示佢唔係咁諗。節錄：

> **……長久以來，我們生活在法治之下。 人們常説法治是我們社會的基石，而我清楚知道，這並非空喊口號。 法治極可能延續，但這決不能單憑法官之力來維護。 這也不能依仗我們在香港實施普通法這事實。 普通法同樣可被用作欺壓的工具。它是一種變化多端的權力， 除非妥善地運用人權法加以適當控制，否則可被不當使用。......**


好簡單，話明三權分立，行政同立法兩權，同樣對司法系統同維護法治有重大關係。有一個起訴人唔公正、亦唔受外間制衡的政府，何來法治？有一個聽晒政府話、亦不斷通過惡法的立法會，何來法治？法治，絕對需要民主。

但鄧官的好，只到此為止。且看再下一段節錄：

<figure>
<img src="https://web.archive.org/web/20210628174506im_/https://www.hkcnews.com/news_新聞/hk-discuss/2018/10/退休-鄧國楨-終審法院-20181022224846_1ea7_large.jpg" alt="">
</figure>

> **......大家應致力在社會上培養有利於法治的氛圍。我們在香港擁有新聞自由及選舉自由，必須努力發聲，讓你的選票發揮作用。請相信我，自由的代價是要時刻保持警覺。更重要的是，永遠不要放棄或低估自己的力量。如果我們整體社會堅持維護法治，無人可以輕易把它奪走。千萬不要讓此事變得輕而易舉。……**


係我眼花定鄧官眼花？香港有選舉自由，選票可以發揮作用？我投過一個人，叫羅冠聰，佢當選咗入埋立法會架，但轉頭就比政府DQ，仲比鄧官你嘅同事確認添。 仲未計梁游劉長姚，同選舉前已被DQ，啲人想投都冇得投的梁天琦周庭etc.添。選舉自由同選票作用？鄧官你問吓你啲確認DQ、對選舉呈請／JR愛理不理拖足N年、 變相褫奪市民選舉權同被選舉權嘅同事法官啦。仲有，多得功能組別，就算佢哋入到立法會可以做的都有限。一地兩檢、引渡條例、明日大愚，阻到咩？23條再嚟過，恐怕都係阻唔到。所以鄧官仲信選舉自由同選票作用，我覺得真係學陳仲衡法官講就係「...以為投票就可以維護法治，是天真和不切實際...」，坐得監嗰隻。

<figure>
<img src="https://web.archive.org/web/20210628174506im_/https://www.hkcnews.com/news_新聞/hk-discuss/2019/04/DQ立法會議員-立法會-宣誓就職-20190430173431_2b68_large.jpg" alt="">
<figcaption>被DQ的六位民選立法會議員。維基百科照片</figcaption>
</figure>

不過我最激氣係第樣。呢類離地上一代精英，我見唔少，講緊係啲在社會上都有一定地位，私底下就鬧共產黨同擔心香港赤化，但又從來唔知佢做過乜去協助抗衡共產黨同赤化。可能鄧官有做過，話晒佢職務上有機會做，我唔知啦，但大多數的所謂精英我真係唔知佢哋做過咩，跟住佢哋仲會問做咩「大家」唔做多啲嘢。其實好多年嚟唔少一般星斗市民做過晒架啦，投票、遊行、靜坐，到佔領，捐錢、義工、瞓街，好多人已經做到身心俱疲架啦，仲要比人問「點解你唔做多啲嘢」？

唔好再賴市民唔做多啲嘢啦好冇？依家引渡條例，我敢肯定破壞香港法治衰過23條。23條係香港法律、港府告你、香港法院審你、香港監獄困你。引渡條例係大陸法律、中共告你、大陸法院審你、大陸監獄困你。林鄭話唔搞23條住，但實際做埋啲嘢仲惡毒過23條，仲要擺單殺人案上檯過橋，明明台灣方面講咗唔理。但法律界有幾多人出聲反對？講緊平日見開嗰班大狀黨同法政匯思之類以外的。

<figure>
<img src="https://web.archive.org/web/20210628174506im_/https://www.hkcnews.com/news_新聞/hk-discuss/2019/04/反引渡修例遊行-逃犯條例-遊行示威-20190428195953_260a_large.jpg" alt="">
<figcaption>428星期日，13萬人上街反逃犯條例修訂。美聯社照片</figcaption>
</figure>

嗱，十幾萬人企咗出嚟啦。其實大家唔係「天真和不切實際」，多少都明出咗嚟都未必擋到，但叫做做咗啲嘢過咗自己個關：第日法治真係淪亡，唔好怪我冇出過嚟呀。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628174506/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210628174506im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
