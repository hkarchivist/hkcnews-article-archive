---
title: "六十載瀝源「盛記麵家」請長者吃麵、助機構籌款　店主細B哥：不求富貴　種樹成蔭"
date: "2019-05-21"
author: "記者周滿鏗"
category: "眾聞"
tags:
  - "眾新聞"
  - "細B哥"
  - "盛記麵家"
url: "https://web.archive.org/web/20200922200537/https://www.hkcnews.com/article/20568/%E7%9B%9B%E8%A8%98%E9%BA%B5%E5%AE%B6-%E7%B4%B0b%E5%93%A5-%E7%9C%BE%E6%96%B0%E8%81%9E-20568/%E5%85%AD%E5%8D%81%E8%BC%89%E7%80%9D%E6%BA%90%E3%80%8C%E7%9B%9B%E8%A8%98%E9%BA%B5%E5%AE%B6%E3%80%8D%E8%AB%8B%E9%95%B7%E8%80%85%E5%90%83%E9%BA%B5%E3%80%81%E5%8A%A9%E6%A9%9F%E6%A7%8B%E7%B1%8C%E6%AC%BE-%E5%BA%97%E4%B8%BB%E7%B4%B0b%E5%93%A5%EF%BC%9A%E4%B8%8D%E6%B1%82%E5%AF%8C%E8%B2%B4-%E7%A8%AE%E6%A8%B9%E6%88%90%E8%94%AD"
original_url: "https://www.hkcnews.com/article/20568/%E7%9B%9B%E8%A8%98%E9%BA%B5%E5%AE%B6-%E7%B4%B0b%E5%93%A5-%E7%9C%BE%E6%96%B0%E8%81%9E-20568/%E5%85%AD%E5%8D%81%E8%BC%89%E7%80%9D%E6%BA%90%E3%80%8C%E7%9B%9B%E8%A8%98%E9%BA%B5%E5%AE%B6%E3%80%8D%E8%AB%8B%E9%95%B7%E8%80%85%E5%90%83%E9%BA%B5%E3%80%81%E5%8A%A9%E6%A9%9F%E6%A7%8B%E7%B1%8C%E6%AC%BE-%E5%BA%97%E4%B8%BB%E7%B4%B0b%E5%93%A5%EF%BC%9A%E4%B8%8D%E6%B1%82%E5%AF%8C%E8%B2%B4-%E7%A8%AE%E6%A8%B9%E6%88%90%E8%94%AD"
---

# 六十載瀝源「盛記麵家」請長者吃麵、助機構籌款　店主細B哥：不求富貴　種樹成蔭

走入沙田瀝源邨，有一片被花卉盆栽包圍的空地，旁邊的熟食檔像一座小花園，店外太陽傘和高腳椅的擺設，以為身處在一間「文青Cafe」，但店內卻是一間具藝術色彩、已超過60年歷史的中式麵檔：盛記麵家。

盛記的裝潢別具特色，經營模式亦出奇不意，早上至中午賣麵和中餐，晚上就變成火鍋店；中秋、冬至和新年時節會做盆菜，每個月的首個星期日，更化身成「社區食堂」，免費請65歲或以上長者食麵，名額不限。請食麵活動由2008年起推行至今，越做越大。現年58歲、麵店老闆張文強「細B哥」，自幼和盛記紮根沙田，他遇過的人和事，還有沙田的滄海桑田，讓他學習到施比受更有福，一餐溫飽足矣。

除了請長者食麵，由2013年起，盛記每年都會為一間機構或社區籌款，務求盡一己之力來為社會服務，因為認同新聞媒體需要「講真話」的理念，盛記今年就選擇幫助眾新聞，於6月2日舉行【撐記者・食碗麵】義賣活動。

<figure>
<img src="https://web.archive.org/web/20200922200537im_/https://www.hkcnews.com/news_新聞/hk-discuss/2019/05/細B哥-盛記麵家-20190520172144_14eb_large.jpg" alt="">
<figcaption>沙田盛記麵家店主張文強，大家稱呼他做「細B哥」。周滿鏗攝</figcaption>
</figure>

天氣悶熱的五月天，記者來到沙田瀝源「盛記」，店內有一位臉容嚴肅的中年漢坐鎮著，工作起來一臉生人勿近的樣子。但當他坐下來，開始講述沙田的小城故事、童年往事時，笑起來總會瞇著雙眼，語氣出奇地平易近人，他就是細B哥。

1979年起，細B哥就住在禾輋邨公屋，他記得沙田當時仍然是個小漁港，人口2萬多，在父親創立的盛記之下生活和長大，「由無牌做到市政局發牌，當時我哋做日頭，夜晚唔做，諗法好簡單，就係做食肆就算無生意，都有得食。」父母不會給他零用錢，他就跑去海邊拾蜆和青口、山上摘山棯和荔枝，甚至不懂事偷鄰家的蕃薯充飢，雖然生活不豐裕，但無須為物質煩惱。

從17歲開始，細B哥便全職在麵檔幫忙，加上潮州人的性格觀念，重親情和團結，直至今天，細B哥和他五兄弟姐妹仍然在店內各司其職，「無嘢比親情更重要，雖然有時或有火花、不同意見，但唔容易。可以同屋企人一起工作、生活，好多人恨都恨唔到，這些是上天恩賜俾我。」細B哥亦感恩他的女兒十分生性，令他可以全心投入麵檔生意，貫徹始終理念：不求榮華富貴，只求平安穩定。

<figure>
<img src="https://web.archive.org/web/20200922200537im_/https://www.hkcnews.com/news_新聞/hk-discuss/2019/05/盛記麵家-細B哥-20190516193612_5ad2_large.jpg" alt="">
<figcaption>盛記麵家店外的擺設，以為身處在一間「文青Cafe」。周滿鏗攝</figcaption>
</figure>

<figure>
<img src="https://web.archive.org/web/20200922200537im_/https://www.hkcnews.com/news_新聞/hk-discuss/2019/05/細B哥-盛記麵家-20190516193554_1d8b_large.jpg" alt="">
<figcaption>盛記店內裝潢別具特色。周滿鏗攝</figcaption>
</figure>

<figure>
<img src="https://web.archive.org/web/20200922200537im_/https://www.hkcnews.com/news_新聞/hk-discuss/2019/05/盛記麵家-細B哥-20190516193720_1d34_large.jpg" alt="">
<figcaption>這面牆貼滿黑白人像照片。周滿鏗攝</figcaption>
</figure>

令細B哥下決心義助長者的，同樣是一位長者。細B哥記得，2008年有個婆婆，每天都會走到盛記門前回收玻璃樽，當年每個玻璃樽大約可賣得五毫子，他不忍心見到婆婆每天舟車勞頓，便提議一星期給她20元，減少勞動，但婆婆當時回應他：「B哥，我唔係要錢架，雖然我窮，但我希望憑我自己能力，以工作換取合理的報酬。」他慨嘆長者理應得到的報酬不該那麼少，便反問自己「點解我唔試下做多啲嘢呢？」、「我哋做麵的，唯一可以做的就係派麵」，他便開始實行計劃，希望喚醒更多人尊重長者，同時回饋社會，施比受，更有福。

自此之後，每個月的首個周日，盛記風雨不改，免費請65歲或以上長者吃麵，從一開始只有100個名額，到後來獲多方好友支持，2016年起索性不限名額，讓前來的長者吃得有尊嚴，細B哥說：「好彩好多朋友支持，肯多啲幫襯我哋，好多唔同機構合作，我反而覺得唔係金錢上既壓力，而係你有無心去做。」「唔係派碗麵俾你就算，老人家可以入來坐低慢慢揀食咩，好似平時招呼佢咁，嗰日唔做生意啦，唔好搞到兩頭唔到岸。」他請長者食麵，平均每次約有300位長者出席。


{{< video src="https://web.archive.org/web/20200922200537if_/https://www.youtube.com/embed/B0SdCT6CuL0" >}}


然而，第一年請長者食麵，盛記就遭逢巨變，當時業主領匯（後來改名為領展）一度想逼遷盛記，經過一番周旋後開出條件：要求盛記一次過租下六個附近相連舖位，繳交相等於六倍的租金。不過，細B哥卻沒有絲毫要責怪業主，「已經好鍚我，唔加我租啦，對我好到不得了。」

縱然如此，細B哥那時感到焦慮不安、難下決定，「一間變六間，營運點算呢？係咪可以吸收六倍客源呢？點做啊？但係我唔捨得呢度，走咗就無咗盛記。」為了承傳父親心血，他決定咬緊牙關租下六連舖：「你放棄一定失敗，你諗下方法啦，上天一定有安排。」直到2011年，有電視台留意到盛記的請長者吃麵計劃，經報道後，帶旺了盛記的人流，細B哥於是把心一橫，開始在店內加設冷氣，晚上將店面改為火鍋店，為生意覓得新出路。

<figure>
<img src="https://web.archive.org/web/20200922200537im_/https://www.hkcnews.com/news_新聞/hk-discuss/2019/05/盛記麵家-細B哥-20190516193529_1141_large.jpg" alt="">
<figcaption>細B哥準備晚上火鍋店的食材。周滿鏗攝</figcaption>
</figure>

自小捱過窮，細B哥特別關心社會上的弱勢社群，願意以麵檔小小的力量幫助他們，但他自己，難道沒想過發達嗎？「我讀書唔多，學歷唔高，做一份工，守著爸爸和嫲嫲的麵檔，在舊區經營麵檔完全無諗過有發達一日，有溫飽已經好開心，真架，呢個係俾我的忠告。」那麼生意還有錢賺嗎？細B哥僅稱「營運上OK，夠交租出糧。」

原來細B哥至今仍住在公屋，皆因即使麵店賺到錢，他都將部分收益用於派麵和籌款計劃上，「我唔求好富貴，同事可以出到糧，交到租，我住公屋又如何，我有車㗎，不過是單車、手推車 、餐車。」與細B哥交談時，他總會幽自己一默，但這位「潮州怒漢」敢言也敢行動。

<figure>
<img src="https://web.archive.org/web/20200922200537im_/https://www.hkcnews.com/news_新聞/hk-discuss/2019/05/細B哥-盛記麵家-20190516195848_1488_large.jpg" alt="">
<figcaption>盛記麵家的角色不單是食肆，更履行社會責任。沙田盛記義工團Facebook圖片</figcaption>
</figure>

除了派麵外，「盛記」試過探訪獨居長者、為長者義剪、到下白泥撿垃圾、為老人院籌款、組織龍舟隊、推廣保齡球運動等等，而去年「盛記」就幫助沙田崇真小學的一眾得獎學生，籌募了去美國參賽的旅費；各式各樣的義工服務，就好像榕樹的樹幹般，把善心分散開去。細B哥說：「香港有其他唔同的團體，默默去營運，幫助社會做好多嘢，都好辛苦，希望更多人支持佢哋，希望佢哋可以繼續營運落去。」

<figure>
<img src="https://web.archive.org/web/20200922200537im_/https://www.hkcnews.com/news_新聞/hk-discuss/2019/05/細B哥-盛記麵家-20190520172434_1e0a_large.jpg" alt="">
<figcaption>訪問剛完，細B哥便說：「你等一陣，我去送個外賣先」。周滿鏗攝</figcaption>
</figure>

這棵大榕樹為這個小社區提供綠蔭，些微地影響身邊人，「盛記」現時的義工團核心成員有超過30人，當中包括義工團聯絡人Tony。Tony五年前離開銀行業，轉職期間經朋友認識了細B哥，「我喺電視見到B哥的訪問，好難得一間麵店每個月會騰一日出來去派麵。」Tony來到「盛記」，勾起了兒時在荃灣福來邨的種種回憶，「我由細到大都是屋邨長大，當見到近年一些小店生存空間比較窄，我來到盛記好有親切感，尤其是與屋邨的雲吞麵店、食肆好相似」、「B哥與鄰里的關係做得好好，好似以前屋邨鄰里之間，煲糖水又預埋你，幫手照顧小朋友做功課，就係咁俾佢吸引咗。」

在「盛記」當義工期間，Tony憶起昔日街坊鄰里的融洽關係，「次次來都有呢種感覺，每次做完義工，大家都會坐低食吓麵，吹下水，就係嗰種感覺、環境，B哥會招呼我哋飲啤酒，咩都傾咩都講。」Tony在職場打滾廿多年，都不及短短數年的義工生涯所獲得滿足感，「以往做銀行時間好緊張，朝8晚8，個人基本無咩自己時間，唔會諗住放假去幫人做義工」，「盛記令我多咗活力，由開始淨係派麵，到而家服務多元化，呢度俾我的滿足感，係多過我做銀行的時候。」

<figure>
<img src="https://web.archive.org/web/20200922200537im_/https://www.hkcnews.com/news_新聞/hk-discuss/2019/05/盛記麵家-細B哥-20190516195236_2c44_large.jpg" alt="">
<figcaption>盛記麵家每月一次的「長者日」，圖中左一為Tony。沙田盛記義工團Facebook圖片</figcaption>
</figure>

盛記今年選擇了為眾新聞籌款，亦是第一次為獨立新聞機構籌款，一家地區老店為什麼與網媒扯上關係？細B哥解釋道，「劉進圖先生（眾新聞創辦人之一）係我敬佩的人，佢做新聞工作多年係持平，我希望更多人關注新聞工作者的工作量、態度。因為新聞是香港好重要的元素，保障我們知情權。這就是為何我尊重新聞的原因。」最令他印象深刻的是2014年劉進圖遇襲案，他一方面擔心著新聞工作者的人身安全，另一方面慨嘆近年香港的社會撕裂，新聞工作更需要獲得別人的認同和尊重，「好多年前已經睇到，你睇吓香港97年之後的變化，尤其是呢幾年之間人與人的鬥爭，社會分裂，出面好多怨氣，某程度上，錯誤的報道會影響人的思維」；「由佔中開始，將個風氣重新浮現，以前03年沙士，全香港都尊敬醫護人員，關心身邊人嗰種態度，同而家完全兩個世界。」

細B哥深明社會上發生的大小事，他說，反對引渡修例，「『送中』條例你夾硬來都得嘅？以前香港根本沒呢回事，香港變成咁，梗係唔得。」「以前英國做咗個好好的模式，『大市場、小政府』唔好乜都管，香港做好自己基礎，你而家唔係，樣樣都要管，邊個唔驚？」

<figure>
<img src="https://web.archive.org/web/20200922200537im_/https://www.hkcnews.com/news_新聞/hk-discuss/2019/05/盛記麵家-細B哥-20190520172814_1cc0_large.jpg" alt="">
<figcaption>細B哥和盛記員工都會穿上一式一樣黃綠色的T恤。周滿鏗攝</figcaption>
</figure>

植根瀝源邨，盛記這棵大榕樹多年來幫助過不少機構、社區，它的根已經不止於沙田。「盛記唔係一間飲食的地方咁簡單，就好似村口的大樹，好多不同居民、原居民返到來，係大樹下講番以前啲嘢，或者對將來嘅願望，我希望做到呢個角色。」細B哥這樣說。

今天的沙田瀝源邨已經不再是大海，城市高樓、人口密集，但仍然有一棵大樹屹立於此。

<figure>
<img src="https://web.archive.org/web/20200922200537im_/https://www.hkcnews.com/news_新聞/hk-discuss/2019/05/眾新聞-盛記麵家-20190520173055_2aef_large.jpg" alt="">
</figure>

**編者按：感謝盛記麵家今年選擇幫眾新聞籌募經費，定了6月2日義賣一天，當天上午9點至下午3點的收入全數捐給眾新聞。為了增加義賣收入，本次活動還推出每張面額50元的麵券，憑券當天可用來食麵，或購買現場其他義賣物品。我們懇請讀者幫我們購買一些麵券，金額多少，悉隨尊意。當天用不完的麵券可捐給眾新聞，也可保留至今年底之前使用。眾新聞一群發起人和義工當天會在場當值，希望讀者們能來聚一聚，食碗麵，聊聊天。6月2日沙田盛記麵家見。**

[【撐記者・食碗麵】訂購麵券表格](https://web.archive.org/web/20200922200537/https://forms.gle/vLuXwmX1tRqnkFYk8)

<figure>
<img src="https://web.archive.org/web/20200922200537im_/https://www.hkcnews.com/news_新聞/hk-discuss/2019/05/盛記麵家-眾新聞-20190521074755_2a6c_large.jpg" alt="">
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200922200537/https://www.hkcnews.com/aboutus/#subscribe)
