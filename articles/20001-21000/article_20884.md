---
title: "面對逃犯條例，「三罷」的可能"
date: "2019-05-30"
author: "殷琦"
category: "眾說"
tags:
  - "罷工"
  - "罷巿"
  - "逃犯條例"
url: "https://web.archive.org/web/20210628222314/https://www.hkcnews.com/article/20884/%E9%80%83%E7%8A%AF%E6%A2%9D%E4%BE%8B-%E7%BD%B7%E5%B7%A5-%E7%BD%B7%E5%B7%BF-20884/%E9%9D%A2%E5%B0%8D%E9%80%83%E7%8A%AF%E6%A2%9D%E4%BE%8B%EF%BC%8C%E3%80%8C%E4%B8%89%E7%BD%B7%E3%80%8D%E7%9A%84%E5%8F%AF%E8%83%BD"
original_url: "https://www.hkcnews.com/article/20884/%E9%80%83%E7%8A%AF%E6%A2%9D%E4%BE%8B-%E7%BD%B7%E5%B7%A5-%E7%BD%B7%E5%B7%BF-20884/%E9%9D%A2%E5%B0%8D%E9%80%83%E7%8A%AF%E6%A2%9D%E4%BE%8B%EF%BC%8C%E3%80%8C%E4%B8%89%E7%BD%B7%E3%80%8D%E7%9A%84%E5%8F%AF%E8%83%BD"
---

# 面對逃犯條例，「三罷」的可能

逃犯條例爭議持續升溫，爭議之大比起當年二十三條立法猶有過之。但政府一意孤行妄聽民意，推例是勢在必行。近日大中學界均聯署，試圖作道德感召，望三位司局長能「懸崖勒馬」放棄；不過大家要知道，「政治任務」呢家嘢唔係話放棄就放棄的啦，更何況上得呢個位，一早出賣良心，邊得有咁容易俾你感召到？

如此說來，豈不絕望？

咁又唔係既。人民的籌碼，就是比起你條命還重要的「三罷」：「罷工、罷市、罷課」。

<figure>
<img src="https://web.archive.org/web/20210628222314im_/https://www.hkcnews.com/news_新聞/hk-discuss/2019/05/逃犯條例-罷巿-罷工-20190530182736_8d7b_large.png" alt="">
</figure>

不錯呀，比起我哋條賤命，「三罷」才是真正「要脅」到政府的鑰匙。呢個政府點會理我哋條賤命呀？隨手就擲個摧淚彈過嚟啦，除咗用「視人命如草芥」之外，我搵唔到第二個更貼切的字眼去形容呢個政府的惡行。但，如眾人力量夠大，做到「三罷」，香港真是秒秒鐘都無咗幾個億架喎。以呢個吓吓都「以錢行先」的政府，呢點先係真正令佢驚的地方：它不怕你示威遊行甚至佔領，反正你哋班友佔領時仍乖乖溫書做好學生；但如果無限期「三罷」呢？政府倒負擔不起這個經濟損失、甚至共產黨都是。

而，係咪完全無可能做「三罷」呢？首先，連建制商人都對修例表示憂慮，證明如果真是「三罷」，以錢行頭，個人行益為先的商人未必不肯。學界聲音自然清晰，不用多作細述。最後，唔使多，如果有20萬人罷工罷市罷課，政府都咪話唔驚。當年五四運動，都是以「三罷」燎原得以成功。試問淨係聯署，又點搖撼得到呢個傲慢的政權呀。

但，呢個「三罷」是有條件的，其中包括：

1. 人夠多。「三罷」呢家嘢，人多做是型、人少做是柒，兼且做的人仲要付上沉重代價。

2. 夠團結。「三罷」是需要僱主牽頭／體諒與支持。如果佢哋唔了解，轉個頭炒咗你，試問邊個敢罷？

3. 商家佬肯。當年雨革，學聯警告「三罷」，到頭來當然不得要領，因為一大堆商家佬一定不會支持；但今次不同，他們都知道收例的後果等於中門大開，以後有咩事一夾你上去永無番轉頭，對他們也絕無好處。而，商家佬必須要理解到修例成功的後果與嚴重性，遠比罷幾日市來得嚴重與深遠，咁才有機會罷市成功。

不過呢，唔係只得商家佬，香港人有邊個唔係利字當頭？連颳風山竹都阻唔到香港人番工，試問區區逃犯條例又點能夠感召得到？仲未計一大堆以為「過咗條例就可以引渡殺人犯到台灣」的港豬喎。

所以，到頭來，是香港人不爭氣啊。

哼。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628222314/https://www.hkcnews.com/aboutus/#subscribe)

---

![博客 | 殷琦](https://web.archive.org/web/20210628222314im_/https://www.hkcnews.com/uploads/avatars/2d741b5c-2478-4f90-be1d-c617771b50da.png?1594224226)

**博客 | 殷琦**

【殷琦．殷琦專欄】一舊蕃薯般的孤獨文青，也許是讀書太多，總活在迷霧之中。怨氣太多，希望太少，與你和我一樣，在小小的香港同受壓抑、同唱悲歌、每天僅為生活掙扎求存。為註冊藝術（表達藝術）治療師。興趣在表達藝術治療、哲學、心理學、生活、音樂、藝術、政治、宗教等。FB專頁：https://www.facebook.com/YanKiHongKong/
