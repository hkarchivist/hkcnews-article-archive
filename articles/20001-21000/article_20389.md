---
title: "【引渡修例】金融界張華峰提兩建議處理「信任問題」　稱中聯辦「好關心商界睇法」"
date: "2019-05-09"
author: "記者莊曉彤"
category: "眾聞"
tags:
  - "張華峰"
  - "Christopher CHEUNG"
  - "經民聯"
  - "逃犯條例"
url: "https://web.archive.org/web/20200814120240/https://www.hkcnews.com/article/20389/%E5%BC%B5%E8%8F%AF%E5%B3%B0-%E9%80%83%E7%8A%AF%E6%A2%9D%E4%BE%8B-%E7%B6%93%E6%B0%91%E8%81%AF-20389/%E3%80%90%E5%BC%95%E6%B8%A1%E4%BF%AE%E4%BE%8B%E3%80%91%E9%87%91%E8%9E%8D%E7%95%8C%E5%BC%B5%E8%8F%AF%E5%B3%B0%E6%8F%90%E5%85%A9%E5%BB%BA%E8%AD%B0%E8%99%95%E7%90%86%E3%80%8C%E4%BF%A1%E4%BB%BB%E5%95%8F%E9%A1%8C%E3%80%8D-%E7%A8%B1%E4%B8%AD%E8%81%AF%E8%BE%A6%E3%80%8C%E5%A5%BD%E9%97%9C%E5%BF%83%E5%95%86%E7%95%8C%E7%9D%87%E6%B3%95%E3%80%8D-"
original_url: "https://www.hkcnews.com/article/20389/%E5%BC%B5%E8%8F%AF%E5%B3%B0-%E9%80%83%E7%8A%AF%E6%A2%9D%E4%BE%8B-%E7%B6%93%E6%B0%91%E8%81%AF-20389/%E3%80%90%E5%BC%95%E6%B8%A1%E4%BF%AE%E4%BE%8B%E3%80%91%E9%87%91%E8%9E%8D%E7%95%8C%E5%BC%B5%E8%8F%AF%E5%B3%B0%E6%8F%90%E5%85%A9%E5%BB%BA%E8%AD%B0%E8%99%95%E7%90%86%E3%80%8C%E4%BF%A1%E4%BB%BB%E5%95%8F%E9%A1%8C%E3%80%8D-%E7%A8%B1%E4%B8%AD%E8%81%AF%E8%BE%A6%E3%80%8C%E5%A5%BD%E9%97%9C%E5%BF%83%E5%95%86%E7%95%8C%E7%9D%87%E6%B3%95%E3%80%8D-"
---

# 【引渡修例】金融界張華峰提兩建議處理「信任問題」　稱中聯辦「好關心商界睇法」

政府倡修訂《逃犯條例》引起外國及本港商界憂慮。金融服務界立法會議員、經民聯張華峰，在政府3月底提出修例後，未有明確表達立場。他說得較為具體的，是在4月28日 [《文匯報》報道](https://web.archive.org/web/20200814120240/http://paper.wenweipo.com/2019/04/28/HK1904280002.htm) 指：「金融服務界議員張華峰表示，之前商界因不清楚內地的營商法規，例如稅務、賬目不清等相關問題的規定，故對逃犯條例的修訂確存在擔心。但在剔除最具爭議性的9項罪類後，修例對商界並無影響。他強調，改革開放40年來，內地已有一套很好的制度。尤其是粵港澳大灣區的建設正在穩步推進，市場日益成熟，規則與規矩均已定得很好，提供了良好的營商環境，因此亦不擔心會發生金融詐騙等違法行為。」

張華峰接受《文匯報》訪問之後，社會發生4.28大遊行、特首林鄭月娥企硬指修例沒有修訂空間。張華峰昨日接受眾新聞電話訪問時，表達了金融界對修例的多個關注點，認為政府應詳細解釋修例內容，並提出了兩個建議：一、內地方面，只可以由中央最高人民法院提出引渡要求，因為好多地方省市的法制「變晒樣」；二：可引渡的罪類判刑門檻，由3年增至7至10年之間 。張華峰指，最緊要是處理信任問題。

張華峰是建制派一員，被問到中聯辦可有與他聯絡，張答：「佢就盡量呢，即係去了解嗰個，特別係商界嗰個睇法係點嘅。佢無咩方向，不過佢亦都好關心商界嘅睇法係點、商界關注啲乜嘢。」

<figure>
<img src="https://web.archive.org/web/20200814120240im_/https://www.hkcnews.com/news_新聞/hk-discuss/2017/05/張華峰-20170508141856_c9d7_large.jpg" alt="">
<figcaption>金融服務界立法會議員、經民聯張華峰。資料圖片</figcaption>
</figure>

眾新聞記者詢問張華峰對修訂《逃犯條例》的立場，張首先指：「從一個整體社會嘅角度看，呢個逃犯引渡條例應該要有嘅，因為而家好多國家都簽咗引渡條例，只不過條例入面，有幾多我哋可以接受，有幾多希望有啲少改變呢？特首都講咗，佢會聆聽我哋市民嘅意見，如果有好嘅建議，佢都會認真考慮。」他續闡述，金融界對修例有以下憂慮：

**一：《 [逃犯條例](https://web.archive.org/web/20200814120240/https://www.elegislation.gov.hk/hk/cap503?xpid=ID_1438403283688_001) 》罪類第9條及第13條，分別涉及欺詐財產或財務事宜、偽造相關的罪行**

張華峰：「譬如推薦內地企業嚟香港上市，有好多文件都係由內地嗰方面提供。一般嚟講，我哋見到內地嘅主管機構或者佢嘅最高領導，例如董事長、CEO、CFO簽咗一啲數據，我哋（負責替內地企業來港上市的公司）係無可能逐個去審議。我哋就認為，佢應該有個職業操守，簽完就有個一定事實喺度，所以我哋有時都會認同佢呢個做法。但係如果後來發現佢造假，會唔會影響到我哋呢？佢（修例內容）根據咁嘅環境，可能牽涉到、要調查我哋，追究呢方面嘅職責。」

**二：《逃犯條例》罪類第35條：涉及非法使用電腦的罪行（屬於被剔除的9項罪類之一）；第18條：縱火；刑事損壞或損害（包括與電腦數據有關的損害）**

張華峰：「唔適當用電腦，呢個都好廣泛，好多時我哋內地客戶嘅買賣都係用電腦，用互聯網又好、用WeChat又好、用WhatsApp又好，而家科技發達。即係呢啲好多溝通喺內地係禁止嘅（指用WhatsApp等需要「翻牆」的通訊工具），我哋香港係無事嘅，呢種溝通，會唔會日後無意中觸犯咗條例？」

**三：《逃犯條例》罪類第15條：與賄賂、貪污、秘密佣金及違反信託義務有關的法律所訂罪行**

張華峰：「仲有個關注嘅問題，就係秘密傭金同違反信託義務有關嘅法律所訂嘅罪行。呢個都係我哋比較關注嘅，呢個信託義務好廣，做金融嘅嘢，好多涉及到信託義務，呢啲嘢，我諗好多時處理呢啲問題嘅時候，好多金融機構都好小心嘅。」但張華峰未有進一步解說當中運作。他之後指，政府應解釋每一項罪類所包括的內容及意思。

<figure>
<img src="https://web.archive.org/web/20200814120240im_/https://www.hkcnews.com/news_新聞/hk-discuss/2017/09/香港股市-國際金融中心-20170914163216_2311_large.jpg" alt="">
<figcaption>中環交易廣場，是香港的金融心臟。資料圖片</figcaption>
</figure>

張華峰續道：「好多問題，政府只係話：你唔使擔心，我哋唔會咁，仲有我哋特首把關、法院把關。但係無解釋每條條例（指罪類）嘅重點係咩。呢方面，我希望政府多啲向市民解釋。」

**張華峰又指，原則上是信任問題。「點樣解決互相信任嘅問題呢？我覺得，如果好細節，講極都講唔完。我就覺得令到我哋比較放心嘅，第一：真係需要最高人民法院至有權提出引渡，每個省市唔應該有咁嘅權利，因為我哋都好清楚，內地好多省市嘅法制未係好完全嘅。雖然中央政府都有以法治國咁嘅條例，但去到地方，好多都變晒樣。」**

**「第二個呢，我哋覺得（刑期門檻）1年又好、3年又好，都係好容易入罪，因為內地嘅懲罰，佢嗰個意識形態同香港唔同，可能你做錯少少事或者係個帳做得唔好、漏咗啲嘢，呢個好minor嘅嘢，佢都可以罰得好重。所以我哋希望，如果要市民有信心啲、安心啲，係咪將個刑期由7年至10年之間，作為最低嘅門檻，先至可以引渡。咁就唔需要咁複雜，逐條逐條去問、去解釋，事實上解釋都解釋得唔清楚。如果提高門檻，啲人嘅擔心會減少啲。」**

記者詢問張華峰對修例的立場。張指，如果香港被認為是窩藏罪犯的地方，是不好的，但整體而言要做到他以上的建議，才可減少市民擔憂，「但係你話唔贊成修例呢，我覺得，整體嚟講，都係唔好嘅‧‧‧‧‧‧從社會道德層面嚟講又講唔過去，而且亦都俾外面唔好嘅印象，真係好多貪官、犯法嘅人窩藏喺香港，甚至洗黑錢，乜嘢都喺香港做，都無得引渡嘅話，咁對香港作為一個金融中心、一個大都會，都係有負面影響。」

<figure>
<img src="https://web.archive.org/web/20200814120240im_/https://www.hkcnews.com/news_新聞/hk-discuss/2019/05/逃犯條例-李家超-鄭若驊-20190507225828_13ad_large.jpg" alt="">
<figcaption>律政司司長鄭若驊（右）及保安局局長李家超（左），昨日就修例召開記者會，稱政府方案是唯一可取方案。資料圖片</figcaption>
</figure>

金融服務界前立法會議員詹培忠接受眾新聞查詢時認為：「（香港）有得幾多個逃犯呢？根本上就係國內認為，目前喺四季酒店、（大陸）走落嚟香港嗰一批，你明嗎。國內緊張香港，其實有咩逃犯呢？香港只不過係嗰個謀殺案，你可以諗辦法送番去台灣審。」有報道稱，2017年1月，大陸富豪肖建華在四季酒店，遭國安人員帶回內地。

張華峰同意詹培忠的「四季酒店論」，他說：「係，因為我哋國家呢，依法治國，即係嗰個意識形態係比較實行得好啲，特別而家中美談判之後，我哋社會嘅公平、法律、人權都有改善。就算好似你話四季嗰啲，一單半單都已經影響到個形象。咁國家都係想正正式式，以法治國嗰種態度、嗰種方式嚟追討呢啲犯法嘅嘢。我覺得從另一個角度看，國家都係想以法打擊呢啲犯罪嘅行為，就唔係用以往嗰種方式嚟做，都係一個進步。」

被問到中聯辦可有就修例與他聯絡，張華峰答：「佢就盡量呢，即係去了解嗰個，特別係商界嗰個睇法係點嘅。佢無咩方向，不過佢亦都好關心商界嘅睇法係點、商界關注啲乜嘢。」

這可會引起「偏袒商界」的批評？「我哋國家第13個五年計劃，係改革開放之後另一次經濟騰飛，特別係金融呢，同香港嘅關係息息相關，而且未來呢，兩邊嘅溝通應該係多咗。第二呢，你睇到中美談判，內地已經開放好多，以前唔可以做嘅，而家都開放畀海外投資。呢個接觸越嚟越多，所以應該有明確嘅一個法律制度好啲。」

<figure>
<img src="https://web.archive.org/web/20200814120240im_/https://www.hkcnews.com/news_新聞/hk-discuss/2019/05/逃犯條例-思言財雋-遊行-20190508224754_25b3_large.jpg" alt="">
<figcaption>思言財雋參與4.28大遊行。思言財雋Facebook照片</figcaption>
</figure>

外國投資者對修例有憂慮，中資又有跟張華峰反映意見嗎？「中資呢，反而講，我哋做錯嘢都唔使引渡，佢一封信、一個電話，我哋自動返去架啦，唔使動用到呢個法例。即係話，上面一個電話嚟，我哋就要返去解釋。所以佢哋對呢方面，或者有保留、或者唔敢講，佢自己（中資成員）笑笑口咁講。」張華峰笑道。張亦表示，曾向10個金融界組織發訊息，以了解他們對修例的意見，「暫時就無乜意見，反而呢有一間叫思言財雋，嗰班人就搵我傾過，表達吓佢哋關注。」

[思言財雋](https://web.archive.org/web/20200814120240/https://www.facebook.com/financierconscience/) 屬民主派組織，4月28日曾上街反對修例。其發言人當時指：「（修例通過後）到時外資撤走，我哋嘅飯碗肯定會消失咗，炒嘅一定唔係鬼佬，亦都唔會炒內地嘅財俊，炒嘅就係我哋呢班港燦，即係話，我哋香港人可以連份工都無埋。呢一點不單只係影響到我哋金融從業員，因為呢個外資逐漸撤走，唔再當我哋係國際金融中心嘅時候，就會牽涉到我哋所有人，就係港元嘅地位，港元而家同美金的掛勾，7.85，最低都係換7.85。」

67歲的張華峰曾就讀培僑中學，1971年畢業。中學畢業後做證券交易員，之後買了個證券行的經營牌照，創立恒豐證券。2012年當選金融服務界立法會議員、2016年成功連任。他現為全國政協委員，恆豐證券集團董事長及行政總裁、通達集團控股有限公司獨立非執行董事。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200814120240/https://www.hkcnews.com/aboutus/#subscribe)
