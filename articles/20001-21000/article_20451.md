---
title: "議員數掩飾零票數　中立做聽話擋箭牌"
date: "2019-05-11"
author: "假才子"
category: "眾說"
tags:
  - "建制派"
  - "親中派"
  - "Pro-establishment"
  - "逃犯條例"
  - "法案委員會混戰"
url: "https://web.archive.org/web/20190516123607/https://www.hkcnews.com/article/20451/%E9%80%83%E7%8A%AF%E6%A2%9D%E4%BE%8B-%E6%B3%95%E6%A1%88%E5%A7%94%E5%93%A1%E6%9C%83%E6%B7%B7%E6%88%B0-%E5%BB%BA%E5%88%B6%E6%B4%BE-20451/%E8%AD%B0%E5%93%A1%E6%95%B8%E6%8E%A9%E9%A3%BE%E9%9B%B6%E7%A5%A8%E6%95%B8-%E4%B8%AD%E7%AB%8B%E5%81%9A%E8%81%BD%E8%A9%B1%E6%93%8B%E7%AE%AD%E7%89%8C-"
original_url: "https://www.hkcnews.com/article/20451/%E9%80%83%E7%8A%AF%E6%A2%9D%E4%BE%8B-%E6%B3%95%E6%A1%88%E5%A7%94%E5%93%A1%E6%9C%83%E6%B7%B7%E6%88%B0-%E5%BB%BA%E5%88%B6%E6%B4%BE-20451/%E8%AD%B0%E5%93%A1%E6%95%B8%E6%8E%A9%E9%A3%BE%E9%9B%B6%E7%A5%A8%E6%95%B8-%E4%B8%AD%E7%AB%8B%E5%81%9A%E8%81%BD%E8%A9%B1%E6%93%8B%E7%AE%AD%E7%89%8C-"
---

# 議員數掩飾零票數　中立做聽話擋箭牌

<figure>
<img src="https://web.archive.org/web/20190516123607im_/https://www.hkcnews.com/news_新聞/hk-discuss/2019/05/法案委員會混戰-Abraham%20SHEK%20Lai-him-逃犯條例-20190511113205_2998_large.jpg" alt="">
<figcaption>石禮謙在建制派議員包園下，進到會議室試圖召開選主席會議。周滿鏗攝</figcaption>
</figure>

首先請大家搞清楚，逃犯條例攻防戰，親中派話搵「 建制派最資深議員」石禮謙主持會議，所謂「建制派最資深議員」法律上係唔存在的。香港冇政黨法，民主派建制派只係大家口講，冇法律條文規定「呢個議員／政黨係民主派／建制派」，自然亦唔存在「建制派最資深議員」。涂謹申主持會議係因為佢係全場最資深，根本唔關民主派／建制派事。

所以所謂「建制派最資深議員」係憑空老作，全冇法律基礎，親中派做的同「我中意阿茂主持就阿茂」一樣，佢地話OK就OK。內會大過委員會就可以干涉，根據呢種邏輯，不如下次邊個做唔做得委員又干涉，辯論咩內容又干涉，委員會有咗決定又干涉，一陣石禮謙short咗內會又可以換主席，乜都內會決定晒丫笨。

跟住，親中派依家又話要講民主、數人頭佢地贏， 唔好忘記呢個立法會本身就係不公平，親中派係靠功能組別零票當選先有咁多議席，議會多唔多數根本同民唔民主無關。咁講民主，不如全港公投啦。但又唔係喎，好似之前遊行佢哋先話人數同民意唔重要喎。真係佢講晒。

至於秘書處話自己中立。話自己中立其實就係親中派，大家日常生活都接觸好多呢種人架啦。話政客唔好，但永遠係鬧民主派政客多。話政黨唔好，喂共產黨又唔見你話唔好。話唔要政治化要正能量，自己又一日到黑都講政治、超多fake news陰謀論、媽叉廢青。

另一種所謂中立，叫跟規矩做。跟規矩做就中立， 規矩本身一定中立架？功能組別都係規矩，好中立呀？政府政策保證地產界、工程界同公共事業（e.g.港鐵）包賺錢，好中立呀？法庭成日見人出身好 (i.e.有錢／讀名校) 就輕判，好中立呀？（出身唔好就抵坐監？）

乜都話跟規矩做，但又唔去諗規矩背後應有的邏輯同道理，唔叫中立，只叫聽話。有親事就賴「我跟規矩啫」、「我跟大隊啫」，唔係中立，實質就係聽話。規矩叫你殺人你就殺人呀？納粹黨同共產黨咪最多呢類人囉。

仲有個問題係，依家直頭連跟規矩做都唔係。「建制派最資深議員」？邊度寫有咁嘅嘢？內會可以代委員會做晒決定？邊度寫？跟住話，有人叫我咁做我咪照做囉，好中立丫。民主派問你啲問題你答咗未？中立？聽話就真。

<figure>
<img src="https://web.archive.org/web/20190516123607im_/https://www.hkcnews.com/news_新聞/hk-discuss/2019/05/陳志全-逃犯條例-法案委員會混戰-20190511123404_5027_large.jpg" alt="">
<figcaption>慢必陳志全站在桌上，建制派議員阻止他接近石禮謙。周滿鏗攝</figcaption>
</figure>

**（btw 見到慢必「省」人個樣，又醒起以前聽過個師奶講，好唔中意慢必，因為佢大聲鬧人喎。大聲就係衰人，細聲就係好人？唔洗理成件事係點，同佢講咩理據嘅。goodest logic。好中立。再btw，我見呢位師奶「省」菲傭同細路，肯定大聲過慢必囉。）**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190516123607/https://www.hkcnews.com/aboutus/#subscribe)

---

![博客 | 假才子](https://web.archive.org/web/20190516123607im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
