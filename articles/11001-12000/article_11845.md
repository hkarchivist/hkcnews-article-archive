---
title: "【政治小劇場】葉劉慧卿論政"
date: "2018-05-01"
author: "吳尚水"
category: "眾說"
tags:
  - "葉劉淑儀"
  - "葉劉"
  - "Regina IP"
  - "葉太"
  - "民主黨"
  - "Democratic Party"
  - "the democratic party"
  - "劉慧卿"
url: "https://web.archive.org/web/20210705063622/https://www.hkcnews.com/article/11845/%E8%91%89%E5%8A%89%E6%B7%91%E5%84%80-%E5%8A%89%E6%85%A7%E5%8D%BF-%E6%B0%91%E4%B8%BB%E9%BB%A8-11845/the-democratic-party"
original_url: "https://www.hkcnews.com/article/11845/%E8%91%89%E5%8A%89%E6%B7%91%E5%84%80-%E5%8A%89%E6%85%A7%E5%8D%BF-%E6%B0%91%E4%B8%BB%E9%BB%A8-11845/the-democratic-party"
---

# 【政治小劇場】葉劉慧卿論政

<figure>
<img src="https://web.archive.org/web/20210705063622im_/https://www.hkcnews.com/news_新聞/hk-discuss/2018/05/劉慧卿-許智峯-葉劉淑儀-20180501183537_2267_large.jpg" alt="">
</figure>

葉劉：喂主席，主席...

卿姐：喂喂喂，唔好亂叫，普通黨員嚟啫我

葉劉：講笑啦卿姐，民主黨冇咗你邊得呀?

卿姐：你真係搞笑，有乜唔得啫？我哋個黨底子咁厚，冇話冇咗邊個唔得嘅

葉劉：哈哈，如果一個普通黨員隨便講句嘢都可以無風起浪，張張報紙都報，白鴿黨咪仲勁過共產黨？

卿姐：你唔使單單打打喇，想講乜嘢隨便放馬過嚟

葉劉：卿姐，唔使咁緊張，我撐你架，你睇吓阿志偉塗緊身，小小事就打瀉籮蟹咁，仲要係死蟹，真係一D大將之風都冇！卿姐就唔同， 一句就聲震雷霆、屋瓦亂飛...

卿姐：我哋D老嘢講嘢隨口發噏風啫，邊有人理呀？

葉劉：傻啦卿姐， [有人用大數據分析](https://web.archive.org/web/20210705063622/https://bit.ly/2r6ttM9) 呀，痴峯搶機由幾大建制媒體合力狂推，但都推唔起，本來關注度已經衰退，俾你金口一開， 即刻爆SEED變十級風暴，搶晒FO呀，真是game changer呀你卿姐

卿姐：咁小小牙力我都仲有！

<figure>
<img src="https://web.archive.org/web/20210705063622im_/https://www.hkcnews.com/news_新聞/hk-discuss/2018/04/社交媒體-大數據-許智峯-20180428205839_2062_large.jpg" alt="">
</figure>

葉劉：咪就係！宜家D政治人物同卿姐邊有得比呀？就算係我都自愧不如架，我都係最多幫人起機之嘛，幾辛苦先起到一架，想交配起個雙飛都唔得...

卿姐：吓，你想交配？

葉劉：吹過你，係家佩，我徒弟陳家佩...

卿姐：哦...唔係鄭家佩咩？

【葉劉尷尬地笑】

葉劉：我最多都係起到架航拍機之嘛，卿姐你就唔同呀，一出聲就好似金正恩D導彈咁，唔好話小小一隻乳鴿，747都隊冧啦；我最多係幫D徒弟仔泊到個好碼頭，卿姐就好以超級魚雷，唔好話TITANIC呀，美軍D航空母艦都俾你打沉呀！

卿姐：你宜家係咪話我累到民主黨翻艇先？真係豈有此理！

葉劉：卿姐休怒，我真係覺得你勁架，最衰你嗰時冇改黨章終身續任啦！你睇吓你哋個主席胡志偉，叫痴峯鞠躬叫唔到，自己同幾個老臣子鞠躬又鞠到一鍋泡，張枱遮住唔好睇再鞠過喎，慌死人唔知佢做戲咁，要NG話俾人知，真係睇見都眼冤，你去靈堂鞠躬個死人都睇唔到啦，你咪要鞠到天黑？

卿姐：咁又係呀，胡志偉講嘢拖拖拉拉，真係冇D威嚴

葉劉：奇實點解胡志偉唔撐痴峯咁奇怪嘅呢？

卿姐：我哋民主黨從來是其是非其非，錯就認打就企定，你估我哋係建制派禮義廉藏污納垢咩？政府狗仔從來都係跟住建制派之嘛，你個傻仔理佢做乜啫？

葉劉：唔係呀卿姐，狗仔隊本來係服侍建制派，但宜家痴峯哥證明到佢哋招呼埋民主派，70個議員幾時係邊都知道喎，你知啦，宜家D 大數據分析好勁架嘛，知道你呢樣嗰樣，就可以預知你嗰樣呢樣架喇 ！唔係冇得打架喎？！

卿姐：真係豈有此理！根本係小學雞行為，佢非禮我都未計！

葉劉：唔係喎卿姐，你話要佢辭職民主黨開會終止黨籍嗰時，你哋仲未睇片架喎！係咪未審先判先？

卿姐：傻嘅都知冇得打啦，佢未做議員我已經知佢唔掂架喇！真係令人噁心

葉劉：咁你即係對人不對事啫？

卿姐：你唔好同我講廢話！我選七屆未輸過呀，邊個掂邊個唔掂我唔知？真係豈有此理！

葉劉：咁又係，痴峯今勻係涉及刑事架，你哋及時止蝕割蓆係果斷明智嘅決定嚟！

卿姐：唉，有乜用呀，連胡志偉都唔聽我支笛啦，見民意反彈勢色唔對即刻轉軚，話彈劾未必支持，仲話我只係普通黨員...

葉劉：咁白鴿黨又係冇雷氣D嘅，永遠都郁D就割蓆

卿姐：唉，總之宜家我就裡內不是人，全香港都話我變態、投共，民主黨又唔認我...

葉劉：咦卿姐，乜唔係你哋夾好嘅咩？有好多人話呢個不過係你嘅策略，仲話你高招添，兵行險着，置諸死地而後生，先出手往死裡打， 咁樣反而贏得市民同情...

卿姐：真是豈有此......係咩？有人咁講咩？咁許智峯點都好過周浩鼎嘅.....


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210705063622/https://www.hkcnews.com/aboutus/#subscribe)

---

![博客 | 吳尚水](https://web.archive.org/web/20210705063622im_/https://www.hkcnews.com/uploads/avatars/6d136d84-371a-432d-8766-844a5d750d1c.jpg?71544615)

**博客 | 吳尚水**

【吳尚水・the shape of water】You must be formless, shapeless.
