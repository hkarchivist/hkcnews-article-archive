---
title: "【政治小劇場】教育不可自決"
date: "2018-04-24"
author: "吳尚水"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "楊潤雄"
  - "蔡若蓮"
url: "https://web.archive.org/web/20200216160145/https://www.hkcnews.com/article/11665/%E6%9E%97%E9%84%AD%E6%9C%88%E5%A8%A5-%E6%A5%8A%E6%BD%A4%E9%9B%84-%E8%94%A1%E8%8B%A5%E8%93%AE-11665/%E3%80%90%E6%94%BF%E6%B2%BB%E5%B0%8F%E5%8A%87%E5%A0%B4%E3%80%91%E6%95%99%E8%82%B2%E4%B8%8D%E5%8F%AF%E8%87%AA%E6%B1%BA"
original_url: "https://www.hkcnews.com/article/11665/%E6%9E%97%E9%84%AD%E6%9C%88%E5%A8%A5-%E6%A5%8A%E6%BD%A4%E9%9B%84-%E8%94%A1%E8%8B%A5%E8%93%AE-11665/%E3%80%90%E6%94%BF%E6%B2%BB%E5%B0%8F%E5%8A%87%E5%A0%B4%E3%80%91%E6%95%99%E8%82%B2%E4%B8%8D%E5%8F%AF%E8%87%AA%E6%B1%BA"
---

# 【政治小劇場】教育不可自決

<figure>
<img src="https://web.archive.org/web/20200216160145im_/https://www.hkcnews.com/news_新聞/hk-discuss/2018/04/楊潤雄-特首-蔡若蓮-20180424014836_df4f_large.png" alt="">
</figure>

潤雄：唔制呀，特首，唔制呀~~

林鄭：喂，又乜樹呀？阿波叔派錢又搞唔掂，一哥撞車又搞唔掂， 你教育局又乜事呀？哀家唔係奶媽呀！

潤雄：唔係呀，特首，真係搞唔掂呀！

林鄭：我忙緊土改呀，土地大辯先係大事，唔衰得架！

潤雄：但係你請咗羅永聰幫手，唔使驚啦，可唔可以借佢過嚟用住先呀？

林鄭：唉！西環已經一直潤我，話強將手下無弱兵，話我好打得座下冇個打得，你哋醒D得唔得呀？再係咁，中央對我哋更加指指點點架喇！

若蓮：特首，使唔使我出手？

潤雄：但真係好難拆呀特首！之前個局長就旅行睇書鬼咁輕鬆，我一上場就俾人鬧我D細路讀國際學校，宜家仲要搞D咁難搞嘅嘢！唔係講笑呀特首，你唔幫手我真係要辭職呀！

林鄭：咁大件事？你講嚟聽吓乜嘢事先

潤雄：香港位於中國南方，你話有冇問題？

林鄭：有乜問題？我哋以前就係俾人叫南蠻的嘛？

潤雄：錯喇！特首！南方可以係外部架！咁講港獨架！ 應該講香港位於中國境內南部。

林鄭：吓！？咁麻煩？

潤雄：咪以為咁就搞掂呀特首，我係立法會耍到立法會議員啫， 但係D老左又話要寫香港位於祖國南部先啱呀！

若蓮：其實，咁講都唔啱， 香港之南其實仲有三百六十萬平方公里領土係屬於我國架！ 香港根本不能算是中國南部！

林鄭：係喎，南海喎！D主權問題真係好麻煩好敏感架， 你地小心D先得

潤雄：邊有得小心呀特首？我原先都好似你咁天真，點知有個老左又話，香港位於中國南部根本大逆不道呀，因為個主語係香港，冇可能香港行頭中國跟尾喎！咁你話香港歷史點寫好？

林鄭：吓？咁都得？又幾煩喎真係！

若蓮：放心啦特首，只要局長學我咁講，叫人無須過份解讀就得架喇

林鄭：冇錯，你哋話教科書送審係一如既往、按照行之有效既程序處理就架喇！嗱，局長係呢方面要進修下喇，呢度有本書，局長可以參考吓，經典嚟架！聽講宜家係考AO必備天書呀

### 【林鄭遞予潤雄一書，書名曰《高官廢話公式寶鑑》】

潤雄：唔係呀特首，依件事其實唔係咁簡單架，香港人乜都嘈餐飽係乞人憎D，但係連我都覺得有D無所適從呀！我而家真係有D身不由己的感覺

林鄭：點解咁講？

潤雄：你話我哋機制行之有效，咁點解突然一向冇問題又變咗有問題先？教育係屬於香港自治範圍嘅事，但係呢個問題我哋睇到，到最後我哋都要睇中央點講內地D教科書點寫我哋先可以跟從，香港根本就冇SAY。

若蓮：特首，局長此言差矣！而家港獨分子猖獗，大肆在校園播毒，千方百計對青年人進行洗腦。面對國際國內複雜的意識形態鬥爭大環境，需要我們加強教材建設，幫助廣大青少年學生，從小就打好中國底色，植入紅色基因，從源頭上加強抵禦意識形態滲透的能力。

潤雄：成件事令我覺得我哋香港官員而家冇晒主動性，還要被逼處理一D無中生有而且毫無價值的問題，你明白嗎？

若蓮：特首，如果中央政府不掌握教育主權，進行本國教育，國家的根本將被破壞。國家尤其對於九年義務教育中的語文、歷史、道德這幾個涉及意識形態和國族認同的領域，應該緊緊握住其設置權和執行權。

林鄭：係呀，我哋由吳克儉局長開始已經同國家教育部建立咗會商機制，局長你只要配合內地專家就可以與時俱進架喇，不用擔心

潤雄：......

若蓮：特首放心，如果局長害怕，我隨時都準備好的

林鄭：哈哈！局長唔會真係辭職的，他辭了職誰供兩個孩子讀書呢？ 局長，對不對？

潤雄：為了孩子的教育，我一定會堅守崗位，和副局長一道， 把工作做好！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200216160145/https://www.hkcnews.com/aboutus/#subscribe)

---

![博客 | 吳尚水](https://web.archive.org/web/20200216160145im_/https://www.hkcnews.com/uploads/avatars/6d136d84-371a-432d-8766-844a5d750d1c.jpg?71544615)

**博客 | 吳尚水**

【吳尚水・the shape of water】You must be formless, shapeless.
