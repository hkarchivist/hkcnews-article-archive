---
title: "不知地厚天高的廢青"
date: "2018-04-30"
author: "讀者來論"
category: "眾說"
tags:
  - "梁天琦"
  - "Edward Leung"
  - "Leung Tin-kei"
  - "Edward Leung Tin-kei"
  - "暴動罪"
  - "地厚天高"
url: "https://web.archive.org/web/20210703053646/https://www.hkcnews.com/article/11817/%E6%A2%81%E5%A4%A9%E7%90%A6-%E5%9C%B0%E5%8E%9A%E5%A4%A9%E9%AB%98-%E6%9A%B4%E5%8B%95%E7%BD%AA-11817/edward-leung-tinkei"
original_url: "https://www.hkcnews.com/article/11817/%E6%A2%81%E5%A4%A9%E7%90%A6-%E5%9C%B0%E5%8E%9A%E5%A4%A9%E9%AB%98-%E6%9A%B4%E5%8B%95%E7%BD%AA-11817/edward-leung-tinkei"
---

# 不知地厚天高的廢青

【撰文：陳假】

今日走咗去睇《地厚天高》， 面對著而家事情嘅發展，梁天琦可能因為暴動罪被判監十年，導演係放映會嘅開場白講到差啲喊。


{{< video src="https://web.archive.org/web/20210703053646if_/https://www.youtube.com/embed/08ksc1gNPBM" >}}


對於梁天琦喺被DQ前後嘅說話好似轉軚轉得好犀利，甚至喺青政同其他議員被DQ之後 所發生嘅警民衝突，梁天琦亦都冇參與在內，有好多人都曾經表示不滿，而我自己亦都對梁天琦無慎言而有所微言。但係梁天琦呢個25歲嘅後生仔，佢雖然係好presentive ，佢始終係一個後生仔，甚至係一個仲未出嚟做過嘢，未見過世途險惡嘅後生仔，要佢做到思慮周全係好難。而呢位年青人喺一出嚟社會做嘢所面對嘅就係黑暗嘅政治， 事後令佢覺得，選舉發生嘅事好嘔心。

梁天琦並唔係大家心目中想塑造嘅聖人，佢只係一個年青人，一個衝動，而真係不知天高地厚嘅年青人。不過年青人嘅衝動，比起一班做嘢要穩穩陣陣嘅政界老屎忽所做出嚟嘅事，對社會嘅衝擊大得多。但係好不幸嘅就係呢班年青人亦因為佢哋嘅衝動， 佢哋想令香港有所改變，就落得要被審判收監收場。而梁天琦更加係由當初被檢控一條暴動罪變成三條：一條係亞加老街暴動罪，一條係砵蘭街暴動罪，一條係煽動暴動罪，如果佢係繼續參加社運，可能會再畀人檢舉多一條暴動罪，唔通我哋可以對一個年青人有咁嘅期望咩？

係依家香港嘅環境，如果出現一個稍為 presentive 而又敢言嘅人，香港有好多人都會捧佢為聖人，希望佢做一個摩西帶領我哋出紅海，但係如果稍有不滿就會將呢個人踩到變地底泥。事實就係呢個世界冇乜幾多個聖人，就算聖人都係人，我哋唔可以將所有責任推畀一啲我哋走去捧佢做聖人嘅人。講起梁天琦，佢就更加唔係一個聖人，係一個有抑鬱症嘅廢青。

事到如今，老實講就算梁天琦要出逃，我都會支持佢咁做，不過佢就選擇咗返嚟承受結果，我都唔知咁叫唔叫戇居好，而我覺得佢更戇居嘅係導演問再畀佢揀一次，仲會唔會加入本民前？佢話會。

係度我衷心希望梁天琦及一眾受迫害嘅人士可以大步檻過。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210703053646/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210703053646im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
