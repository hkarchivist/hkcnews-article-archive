---
title: "知專學生斥資$3萬拍電影 盼港人支持獨立樂隊追夢"
date: "2018-04-29"
author: "實習記者丘萃瑩"
category: "眾聞"
tags:
  - "movie"
  - "movies"
  - "電影"
  - "电影"
  - "獨立音樂"
  - "獨立樂隊"
url: "https://web.archive.org/web/20210712015056/https://www.hkcnews.com/article/11800/%E7%8D%A8%E7%AB%8B%E9%9F%B3%E6%A8%82-%E7%8D%A8%E7%AB%8B%E6%A8%82%E9%9A%8A-movie-11800/%E7%9F%A5%E5%B0%88%E5%AD%B8%E7%94%9F%E6%96%A5%E8%B3%873%E8%90%AC%E6%8B%8D%E9%9B%BB%E5%BD%B1-%E7%9B%BC%E6%B8%AF%E4%BA%BA%E6%94%AF%E6%8C%81%E7%8D%A8%E7%AB%8B%E6%A8%82%E9%9A%8A%E8%BF%BD%E5%A4%A2"
original_url: "https://www.hkcnews.com/article/11800/%E7%8D%A8%E7%AB%8B%E9%9F%B3%E6%A8%82-%E7%8D%A8%E7%AB%8B%E6%A8%82%E9%9A%8A-movie-11800/%E7%9F%A5%E5%B0%88%E5%AD%B8%E7%94%9F%E6%96%A5%E8%B3%873%E8%90%AC%E6%8B%8D%E9%9B%BB%E5%BD%B1-%E7%9B%BC%E6%B8%AF%E4%BA%BA%E6%94%AF%E6%8C%81%E7%8D%A8%E7%AB%8B%E6%A8%82%E9%9A%8A%E8%BF%BD%E5%A4%A2"
---

# 知專學生斥資$3萬拍電影 盼港人支持獨立樂隊追夢

<figure>
<img src="https://web.archive.org/web/20210712015056im_/https://www.hkcnews.com/news_新聞/hk-discuss/2018/04/獨立音樂-20180427170559_8ea5_large.jpg" alt="">
<figcaption>陳子銘 (右一）和王斯灝 （右二）都喜愛夾Band，製作電影《變調 x 休止符》，找來獨立樂隊成員Ashley (右三）和傑佬 （右四）出任主角拍攝，希望更多人了解獨立音樂。何君健攝</figcaption>
</figure>

夾Band曾被視為「另類非主流」，時至今日這個標纖雖已漸漸褪色，但港人對獨立樂隊的辛酸創作路仍不太了解。陳子銘（Charlie）和王斯灝（Terry）兩個年輕人都喜愛夾Band，製作電影《變調 x 休止符》，希望大眾了解獨立樂隊和玩重型音樂的難處。Terry說：「重型音樂被香港市民認為是異類，但外國已經非常流行，希望電影令更多人接受重型音樂。」

該電影是5位香港知專設計學院超媒體學生的畢業作品，包括導演Charlie及美術指導Terry。他們自資3至4萬元製作電影，全部費用均以兼職賺取，花了5日時間拍攝近30分鐘的電影《變調 x 休止符》。片中邀請了獨立樂隊成員擔任主角和配角，包括「逆流」的傑佬、「小紅帽」的 Ashley、 「SEESAW」的啊世及「剎那樂團」Pigson。

虛構的電影內容分為兩集：「休止符」、「變調」。前者由「逆流」樂隊主音傑佬擔任主角，講述他飾演的全職琴行職員，晚上夾Band的繁忙生活，同時面對負擔Band房貴租、老闆裁員等難處。後者由「小紅帽」主音Ashley擔任主角，講述她在街頭唱外國重型音樂的時候，觀眾感到厭惡，因歌曲風格離她而去。

<figure>
<img src="https://web.archive.org/web/20210712015056im_/https://www.hkcnews.com/news_新聞/hk-discuss/2018/04/獨立音樂-20180427170614_1253_large.jpg" alt="">
<figcaption>陳子銘（Charlie，左）和王斯灝（Terry，右）兩個年輕人都喜愛夾Band。何君健攝</figcaption>
</figure>

23歲的導演Charlie本身也有夾Band，他自中三開始學結他，跟隨SEESAW的啊世學習，後來中四學習鋼琴，「愈玩愈想玩」。他說：「我一直都想拍一套講獨立音樂嘅電影。劇本係我的經歷、朋友面對嘅困難，希望大家睇完之後，知道香港不是只有流行音樂，仲有其他種類嘅歌曲。」22歲的Terry自小愛聽Beyond，中學學打鼓和結他，中三跟友人夾Band，同樣是「Band友」。

<figure>
<img src="https://web.archive.org/web/20210712015056im_/https://www.hkcnews.com/news_新聞/hk-discuss/2018/04/獨立音樂-獨立樂隊-20180427170743_1293_large.jpg" alt="">
<figcaption>「休止符」由「逆流」的主音傑佬擔任主角，講述Band房加租、樂隊成員如何維持生計。受訪者提供劇照</figcaption>
</figure>

劇情是否真人真事？「休止符」一輯的主角傑佬親歷過戲中情節。傑佬說：「兩年半前，我同幾隊Band夾租位於牛頭角的Band房，面積約2000呎。月租由2.6萬元升至約3萬元，升幅達一成半。」傑佬坦言：「上兩次我都係比人迫遷，依家又面對加租，Band友都覺得負擔吃力，始終搵食艱難。」

<figure>
<img src="https://web.archive.org/web/20210712015056im_/https://www.hkcnews.com/news_新聞/hk-discuss/2018/04/獨立音樂-20180427170650_2a96_large.jpg" alt="">
<figcaption>「變調」由「小紅帽」的Ashley擔任主角，講述市民未必接受某些搖滾樂。受訪者提供劇照</figcaption>
</figure>

「變調」一輯的主角Ashley，講述她眼中香港人對樂隊的接受程度，她說：「我諗只有10%嘅Band，它們的歌曲係大眾容易啲接受。剩下90%嘅Band都係比較『地下音樂』，市民接受程度不算太差，但佢哋唔會主動發掘和聽地下音樂。以YouTube為例，市民好多時都係以點擊率和讚好，決定一首歌嘅好壞。」

為何找樂隊成員親身上陣，而不找演員演出？導演Charlie說：「本身一開頭試鏡係搵專業演員，但始於都係Band友嗰陣味，所以最後決定用真正的樂隊成員，感覺真實好多。」Charlie更透露，Band友有幫他修改劇本。他說：「本身我哋嘅對白可能比較長，樂隊成員就話band仔點會講咁多嘢，一句就得㗎啦！」

拍攝有什麼「蝦碌」事？Charlie憶述：「原本某晚8點喺尖沙咀碼頭有一場戲，但7點幾我哋仲喺上環一個屋企拍緊。尖沙咀碼頭布景未準備好，Terry就要幫我哋集合近20個演員喺鐘樓等。我都已經分開幾架車去葵興、旺角等地方拎器材。最後我哋10點先開始拍，但保安都好好，知我哋係學生都無趕走我哋。」Terry補充：「我哋希望用番專業器材，尊重番獨立樂隊。要從香港各地運去尖沙咀很有難度，但多謝演員無怨言等候。」

除了上述兩個故事，獨立樂隊還有什麼困難？22歲的美術指導Terry說：「我諗係搵唱片公司。唱片公司高層通常都係老一輩，覺得流行曲同金曲先賺到錢；重型音樂、獨立樂隊難賺錢，就唔會點出版，佢哋都係錢字行頭。」

《 [變調x休止符](https://web.archive.org/web/20210712015056/https://www.facebook.com/MusicTalkerHK/) 》電影將於5月20日，在浪潮音樂Wave Music HK放映，地址：觀塘工業中心二期地庫F&G室。公眾須購票入場，預售票價$100 ，即場購票價$130。4月30日可於在此 [網站](https://web.archive.org/web/20210712015056/https://thepointofsale.hk /) 訂票。入場費扣除電影成本後，全數捐到Music Children Foundation Limited 音樂兒童基金會有限公司。

[相關文章：獨立樂隊唱出社會問題   盼關懷自殺死者家屬、聆聽青年心聲](https://web.archive.org/web/20210712015056/https://www.hkcnews.com/article/11717/%E7%8D%A8%E7%AB%8B%E6%A8%82%E9%9A%8A-%E5%AD%B8%E7%AB%A5%E8%87%AA%E6%AE%BA-%E9%9F%B3%E6%A8%82-11717/%E7%8D%A8%E7%AB%8B%E6%A8%82%E9%9A%8A%E5%94%B1%E5%87%BA%E7%A4%BE%E6%9C%83%E5%95%8F%E9%A1%8C-%E7%9B%BC%E9%97%9C%E6%87%B7%E8%87%AA%E6%AE%BA%E6%AD%BB%E8%80%85%E5%AE%B6%E5%B1%AC%E3%80%81%E8%81%86%E8%81%BD%E9%9D%92%E5%B9%B4%E5%BF%83%E8%81%B2)

**電影主題曲《靜悄悄的一角》**


{{< video src="https://web.archive.org/web/20210712015056if_/https://www.youtube.com/embed/XPNeI3sJKqs" >}}


<figure>
<img src="https://web.archive.org/web/20210712015056im_/https://www.hkcnews.com/news_新聞/hk-discuss/2018/04/獨立音樂-20180427170631_288e_large.jpg" alt="">
<figcaption>「休止符」電影海報。受訪者提供</figcaption>
</figure>

<figure>
<img src="https://web.archive.org/web/20210712015056im_/https://www.hkcnews.com/news_新聞/hk-discuss/2018/04/獨立音樂-20180427170727_207f_large.jpg" alt="">
<figcaption>「變調」電影海報。受訪者提供</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712015056/https://www.hkcnews.com/aboutus/#subscribe)
