---
title: "【政治小劇場】黃牛治港"
date: "2018-03-30"
last_updated: "2018-03-30 05:41:32"
author: "讀者來論"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "黃子華"
  - "黃牛"
url: "https://web.archive.org/web/20210629162114/https://www.hkcnews.com/article/11120/%E6%9E%97%E9%84%AD%E6%9C%88%E5%A8%A5-%E9%BB%83%E5%AD%90%E8%8F%AF-%E9%BB%83%E7%89%9B-11121/%E3%80%90%E6%94%BF%E6%B2%BB%E5%B0%8F%E5%8A%87%E5%A0%B4%E3%80%91%E9%BB%83%E7%89%9B%E6%B2%BB%E6%B8%AF"
original_url: "https://www.hkcnews.com/article/11120/%E6%9E%97%E9%84%AD%E6%9C%88%E5%A8%A5-%E9%BB%83%E5%AD%90%E8%8F%AF-%E9%BB%83%E7%89%9B-11121/%E3%80%90%E6%94%BF%E6%B2%BB%E5%B0%8F%E5%8A%87%E5%A0%B4%E3%80%91%E9%BB%83%E7%89%9B%E6%B2%BB%E6%B8%AF"
---

# 【政治小劇場】黃牛治港

【撰文：吳尚水】

【特首辦】

阿茂：特首，正呀喂，新鮮熱辣，黃子華棟篤笑門票兩張，請享用。

林鄭：吓？炒到成萬五蚊張架喎，你竟然搶到兩張？

阿茂：哦，係我D前黨友撲俾我嘅。

林鄭：吓？白鴿黨？我啱啱先捐左三萬蚊俾佢哋，又安排佢個吳思諾入青年委員會，佢竟然益你唔益我？

阿茂：特首息怒，或者佢哋唔方便呢，你知啦......

林鄭：咁又係，佢地係慘豬D嘅，入西環又俾人鬧，收三萬又俾人鬧，再同我眉來眼去請我睇SHOW，就更加......

阿茂：係囉，佢哋一定識做嘅，唔方便太出面咁解啫。嗱， 快D收咗佢先

林鄭：但我咁收咗會唔會公職人員行為失當呀？好似Donald咁咪弊？同朕check check佢有冇問題先。

【肥驊、建宗入】

肥驊：放心啦，特首，我好忙架，咁小事我邊得閒理呀？而且阿CY又不在朝中了，冇事嘅！

建宗：係囉，宜家大和解架啦，社會和諧，四海昇平，唔使擔心咁多啦！

林鄭：但我真係唔係好識欣賞黃子華囉，我驚我去到唔識笑呀。

建宗：人地笑你就跟住笑就得架喇，依D係管治學上叫與民同樂呀特首。

阿茂：係呀特首，公民黨梁家傑就最醒目，係佢最早係FB呻黃牛問題架，佢就最識玩，因為佢知道子華係神，一定吸到睛。所以你一定要去，仲要入後台同子華合照POST上IG呀，hashtag唔寫大和解就寫「#我和神有個約會」，D網民實LIKE爆了。

<figure>
<img src="https://web.archive.org/web/20210629162114im_/https://www.hkcnews.com/news_新聞/hk-discuss/2018/03/黃子華-政務司司長-黃牛-20180330051302_20db_large.jpg" alt="">
</figure>

林鄭：經濟方面我真係唔係好識，一個人齋吹水吹兩個鐘竟然有人願意俾萬五蚊聽？

阿茂：哦，飢餓營銷啫，特首你個仔係小米做，應該很清楚這招呀？ 一萬張飛，我公開發售100張，咁仲唔排到入沙頭角搶到上月球咩？ D地產商都係一樣架，佢地D單位永遠都係唧牙膏咁推架啦。

建宗：係囉，其實依招好簡單，我地政府根本用咗幾十年，全港土地全部我哋扣起，逐塊地逐塊地拍賣，價高者得，一樣道理之嘛。

肥驊：其實黃牛黨現象真係好平常，完全不值得大驚小怪，就算法律講什麼人人平等一視同仁，一樣有所謂司法黃牛現象，以前民國上海就「有錢放生冇錢判死」，就算我哋宜家法律服務好多時根本係有錢人先享受到，冇錢就可能乞都乞唔到。

林鄭：照咁睇，政府根本就係世界上最大嘅黃牛黨呀！D人買唔到棟篤笑就恨不得殺咗D黃牛黨，但對政府就冇人反感，呢個現象其實幾好笑。

眾笑，呵呵而退

【特首香閨】

林鄭：老公，有兩張黃子華棟篤笑呀，記住同我去睇。

林生：幾時？我準備緊篇論文呀，又要溫拉丁文，唔去啦。

林鄭：唔去唔得呀！乜嘢論文呀？

林生：論宇宙貨幣發行的數學基礎

林鄭：宇宙貨幣？係咪U-COIN呀？

林生：唔係，係太空支付用架....

林鄭：唔好講無聊嘢住，講返公事先，我D同事要我唔好離地，要打多D親民牌。宜家黃子華就最HIT，要同佢影番張相...

林生：黃子華？係咪拍戲唔掂俾人叫票房毒藥，然後學人stand up comedy嗰個？

林鄭：佢宜家好紅架，D黃牛飛炒到萬五蚊張架。

林生：根本係全球泛發貨幣搞到D錢賤過泥，唔代表D飛好有價值。同埋有一張飛萬五蚊，唔代表所有飛都賣到萬五蚊架？

林鄭：起碼有人願意出萬五蚊買呀，始終係勁嘅。

林生：你點知唔係有人造馬先？有人造馬MARK咗個價你就用呢個價去買，不是很傻嗎？

林鄭：那也不是傻，如果你想睇，不用萬五蚊你就冇辦法買到飛，那你也是要買的呀。

林生：如果你係有錢就有「買」呢個選擇啫，如果你係窮人，你就會選擇「唔睇」架啦。那去睇的人就變成了最有錢的人而不是最想睇的人了。政府要想想辦法解決這個問題才對。

林鄭：不用，今日我已同同事傾過，黃牛根本係一種治國理政的一種哲學，由法律到經濟都係好正常的現象，我宜家先明中央唔俾香港民主有他道理......

林生：牛頓講過，我可以計算星辰的軌跡，卻計算不出人類的瘋狂。看來我都係唔適合近人類太多呀Carrie.

林鄭：你估我好想睇咩？宜家形勢大好，我要親民谷高D民望呀，廿三條要上馬架喇！一定要去呀！

【靜默片刻】

林生：唔係呢Carrie，如果你去好可能會俾黃子華擺上枱笑架，佢最鐘意講政治嘢架， 實笑死我哋啦，話唔定佢已經準備咗講我哋封情書添啦，同埋佢姓黃，應該係黃絲嚟架，如果你搵佢影相佢拒絶， 你咪偷雞蝕把米？

林鄭：吓？咁呀？唔通波叔又想跣我？咁，再睇下點先囉。

【熄燈，瞓覺】


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629162114/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210629162114im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
