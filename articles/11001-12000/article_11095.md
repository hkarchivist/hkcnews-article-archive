---
title: "龍景昌離開《香港01》自資搞紙媒：如果于品海打本，我使鬼走咩？"
date: "2018-03-29"
author: "記者吳婉英"
category: "眾聞"
tags:
  - "香港01"
  - "hk01"
  - "龍景昌"
  - "就係媒體"
url: "https://web.archive.org/web/20210712014550/https://www.hkcnews.com/article/11095/%E9%BE%8D%E6%99%AF%E6%98%8C-%E9%A6%99%E6%B8%AF01-%E5%B0%B1%E4%BF%82%E5%AA%92%E9%AB%94-11095/%E9%BE%8D%E6%99%AF%E6%98%8C%E9%9B%A2%E9%96%8B%E3%80%8A%E9%A6%99%E6%B8%AF01%E3%80%8B%E8%87%AA%E8%B3%87%E6%90%9E%E7%B4%99%E5%AA%92%EF%BC%9A%E5%A6%82%E6%9E%9C%E4%BA%8E%E5%93%81%E6%B5%B7%E6%89%93%E6%9C%AC%EF%BC%8C%E6%88%91%E4%BD%BF%E9%AC%BC%E8%B5%B0%E5%92%A9%EF%BC%9F"
original_url: "https://www.hkcnews.com/article/11095/%E9%BE%8D%E6%99%AF%E6%98%8C-%E9%A6%99%E6%B8%AF01-%E5%B0%B1%E4%BF%82%E5%AA%92%E9%AB%94-11095/%E9%BE%8D%E6%99%AF%E6%98%8C%E9%9B%A2%E9%96%8B%E3%80%8A%E9%A6%99%E6%B8%AF01%E3%80%8B%E8%87%AA%E8%B3%87%E6%90%9E%E7%B4%99%E5%AA%92%EF%BC%9A%E5%A6%82%E6%9E%9C%E4%BA%8E%E5%93%81%E6%B5%B7%E6%89%93%E6%9C%AC%EF%BC%8C%E6%88%91%E4%BD%BF%E9%AC%BC%E8%B5%B0%E5%92%A9%EF%BC%9F"
---

# 龍景昌離開《香港01》自資搞紙媒：如果于品海打本，我使鬼走咩？

《香港01》周三（28日）向員工發通告，宣布龍景昌將於本月31日離任《香港01》總經理／總編輯職務。創辦人兼投資者于品海將於4月1日起出任行政總裁，「直接管理各體系業務發展」，並會暫代總編輯職務。通告未有交代龍景昌離職原因及去向。

眾新聞翻查公司註冊資料，發現龍景昌早於今年1月，已與筆名「三三」的黃寶玉及藝名「又一山人」的黃炳培，共同創辦「就係媒體有限公司（Being Media Limited）」。三人均先後任職於《明報周刊》及《香港01》。

龍景昌昨日接受眾新聞電話訪問時表示，他今年踏入65歲，冀於有生之年投入時間、精神籌辦其「新project」──就係媒體，遂決定離開任職3年的《香港01》。他坦言鍾情紙媒，「就係媒體」會是印刷媒體。龍景昌指，《香港01》老闆于品海與新平台「 零關係」，對方並非「金主」，他本人才是「就係媒體」的主要投資者，「如果佢（于品海）打本俾我做，我使鬼走咩？佢認為我做呢個紙媒係唔掂㗎，係幾廿歲人嘅『浪漫主義』。」

龍景昌離開《香港01》前，寫了一封信給行家朋友，眾新聞獲授權原文刊登： [Print matters　給朋友](https://web.archive.org/web/20210712014550/https://www.hkcnews.com/article/11090/%E9%BE%8D%E6%99%AF%E6%98%8C-%E9%A6%99%E6%B8%AF01-%E5%B0%B1%E4%BF%82%E5%AA%92%E9%AB%94-11090/print-matters-%E7%B5%A6%E6%9C%8B%E5%8F%8B)

<figure>
<img src="https://web.archive.org/web/20210712014550im_/https://www.hkcnews.com/news_新聞/hk-discuss/2018/03/龍景昌-香港01-20180329004858_298f_large.png" alt="">
<figcaption>龍景昌將於本月31日離任《香港01》總經理／總編輯職務。《香港01》影片「01人 - 龍景昌」截圖</figcaption>
</figure>

《香港01》 周三（28日）晚上發通告，宣布這項高層人事變動消息。通告指，龍景昌作為機構的始創成員，「帶領公司從0到1，兩年多時間獲取多個媒體及新聞報導獎項，由寂寂無名到現在每天穩定的數百萬流量，成績有目共睹！」通告對龍景昌在職期間的貢獻致謝，並祝他一切順利，亦表明「期待未來再有合作機會」。龍景昌2015年加入《香港01》之前，在老牌娛樂周刊《明報周刊》任職逾20年。

<figure>
<img src="https://web.archive.org/web/20210712014550im_/https://www.hkcnews.com/news_新聞/hk-discuss/2018/03/香港01-于品海-龍景昌-20180329003332_28af_large.jpg" alt="">
</figure>

根據公司註冊資料，龍景昌目前仍是南海控股有限公司（680）及旗下大地傳播(香港)有限公司、多維傳媒（香港）有限公司，以及香港01有限公司、香港零一媒體有限公司的董事。于品海為南海控股的主要股東及董事會主席。龍景昌另與已離開《香港01》的黃寶玉及黃炳培，在今年1月9日註冊成立「就係媒體有限公司（Being Media Limited）」。

**為何離開《香港01》？**

眾新聞向龍景昌查詢離職原因，他回覆指：「我自己做我自己嘅嘢，有新project。」他承認「新project」所指的是「就係媒體有限公司」。龍景昌透露，他早就有成立新媒體公司的想法，「冇1年都有9個月」，而于品海一直都知情。

就係媒體即是什麼，是紙媒還是網媒？龍景昌坦言，其興趣在於紙媒，「你哋咁後生一定擁抱互聯網，未來係互聯網嘅世界，但我哋啲老人家，都嗰頭近，我估有生之年，我諗紙媒都唔會死住啩？咪做紙媒囉。」他稱，今年將踏入65歲，他希望在自己還能夠做事的時候，做自己喜歡做的事，否則難保日後還有時間、精神去做。「點解要做紙媒？我覺得網媒要追求好多商業上PV（Page View）呀盛呀咁嘅嘢，形式限制咗個內容，有啲深度嘅文章係唔適宜喺網上㗎嘛。我覺得香港今日好多嘢需要思考，需要沉澱，我會覺得紙媒係應該做嘅嘢囉。」

龍景昌加入《香港01》將近3年，是否認為目前《香港01》已經上軌道，才於此時離開？他回應指：「01做成點，你哋自己去評價啦。客觀數字嚟講，PV呀、盛呀，起碼兩年裡面都揼咗個叫做媒體啦，一個叫做有影響力嘅媒體啦。我就覺得我都做咗我可以做嘅嘢。事實上，將來（跟《香港01》）仲會唔會有合作呢？我可能要用另一個平台，我都同阿于（于品海）講咗，但我跟住都同其他行家講我可能做另一個平台。平台有咩所謂啫？而家問題唔係平台，係內容。（就係媒體）同01係有少少唔同嘅嘢。阿于係基本上都理解我做呢樣嘢。」

**誰是金主？**

記者問到「就係媒體」是否與跟于品海有關，龍景昌斷言否認：「完全冇關，零關係。」那麼誰是新公司的「金主」？龍景昌答：「金主咪我囉，佢哋（黃寶玉、黃炳培）少啲，主要係我。好奀㗎咋，我哋得幾條友㗎咋，使唔使金主呀？」他不願意透露具體投資金額，只稱多於100萬元，但如果買樓則「唔夠俾首期」，新公司「捉襟見肘」，故各人都要減人工，惟「大家覺得值得去做、應該去做」。龍景昌又指，就係媒體已投入運作，目前規模很少，只有「3幾個」員工。

《香港01》有印刷周報，龍景昌為何仍要另辦紙媒？他解釋：「佢（《香港01》周報）係好大嘅，policy方面、政治方面好強，呢個係成個周報個定位。我做嗰份嘢，等於你見我以前做《明周》Book B，都唔係咁樣嘅，兩個唔同嘅product嚟㗎，所以（就係媒體）係一樣唔同嘅嘢。」何不向老闆于品海建議另立《香港01》副線？「如果佢（于品海）肯做，我唔走啦。如果佢打本俾我做，我使鬼走咩？佢認為我做呢個紙媒係唔掂㗎，係幾廿歲人嘅『浪漫主義』。佢就話，你同我做多幾年啦，做多幾年先去『浪漫』啦。」

**會否辭任南海控股董事？**

被問到是否與《香港01》「和平分手」，龍景昌強調：「我仲係南海嘅board member嚟㗎，你哋唔好諗到……唔好用咁樣樣嘅方式去諗落去啦。」他坦言，未有計劃辭任南海控股、多維等的董事職位，而于品海亦沒有要求他離開，「呢個我冇所謂，我叫阿于去諗……其實冇乜關係，我直情諗唔到（需要辭任），你提我先至諗。」他解釋，離任《香港01》總編輯的職位主要基於時間考慮，他目前每日都要參與《香港01》的運作，與他在南海控股、多維等公司任董事性質不同。至於不辭任董事職位會否涉及潛在利益衝突，他稱：「我哋係舢舨，佢嗰隻係航空母艦。你唔好將咁抬舉先得㗎。」

龍景昌早於1月成立就係媒體，是否當時已向南海控股申報？龍景昌表示：「阿于知道，我請邊個、我點樣諗嘢，佢全部都知道晒。」被問到于品海有否挽留，他則指：「佢同我識咗咁耐，佢知道有啲嘢唔會話挽留我㗎嘛。佢只係話，你考慮清楚呀，可唔可以做多幾耐呀？」

<figure>
<img src="https://web.archive.org/web/20210712014550im_/https://www.hkcnews.com/news_新聞/hk-discuss/2018/03/就係媒體-龍景昌-hk01-20180329004603_ea91_large.png" alt="">
<figcaption>龍景昌接受樹仁大學新傳網訪問。新傳網畫面截圖</figcaption>
</figure>

**就係媒體是什麼？**

就係媒體的定位，屬時事、生活、文藝，還是娛樂、財經？「死喇，你一陣間又話我玩語言偽術喇。我嘅意思就係，我哋唔可以好簡單地，將一樣嘢歸類去講，究竟係娛樂定邊啲樣嘅嘢，譬如而家香港嘅唱片業，你覺得係娛樂，抑或經濟、社會，抑或係lifestyle？所以我做《香港01》嘅時候，已經將你哋嗰啲記者唔分beat㗎喇，我就係用keywords，當然呢樣嘢實行起上嚟好難。呢個就係，我自己覺得，記者將來走嗰個方向。譬如我俾你個keyword係『林鄭』，所有林鄭嘅嘢你要留意，佢嘅政策、身體狀況，乜嘢都留意嘅時候，兩年後咪一個好資深嘅記者，『林鄭』咪係你嘅keyword囉。咁有冇分究竟你係做人物專訪，抑或政治、經濟？It doesn’t matter。你唔使只係話林鄭今日有記者招待會係講房屋，搵個社會（beat）嘅（記者）去做。呢個就係我自己理想嘅記者，而係廿年、卅年之後，你要退休，你可以寫一本（關於）林鄭嘅書，因為你跟咗佢咁耐，呢個咪你喺呢個行業嘅得益囉。」

記者追問，社會重視新聞媒體的風骨，尤其是媒體對「敏感事件」的取態。龍景昌回應表示，他曾經寫過文章解釋其想法，或可與記者分享該文章，惟不想被炒作。（相關文章： [Print matters　給朋友](https://web.archive.org/web/20210712014550/https://www.hkcnews.com/article/11090/%E9%BE%8D%E6%99%AF%E6%98%8C-%E9%A6%99%E6%B8%AF01-%E5%B0%B1%E4%BF%82%E5%AA%92%E9%AB%94-11090/print-matters-%E7%B5%A6%E6%9C%8B%E5%8F%8B) ）

記者問及紙媒成本高昂的問題，龍景昌回應指：「你做《蘋果日報》、《壹週刊》成本梗係高啦，你有錢咪做日報囉，冇錢次之咪做周刊，再唔得咪做月刊囉，再冇錢咪做年報囉，再唔係你兩年出一本書囉，冇問題㗎。」那麼就係媒體是日報、周刊、月刊、年報，還是書？龍景昌表示：「仲喺度傾緊。如果你夾硬要個名，就係類似一個bookazine之類嘅嘢，但個（出版）frequency係點我哋未傾，所以我唔係好想……大家仲係brainstorm嘅階段。但我要做嘅係一個紙媒，我只可以話。」

就係媒體會否是《明周》2.0？「任何嘢都有一個原因、承傳……你自己個出身、屋企背景係咁樣，我唔會做一樣嘢出嚟完全唔同《明周》，但係咪做返以前嘅嘢？梗係唔係啦。我希望個紙媒水準，一定係超越我以前做嘅嘢。之前做嘅嘢，比較接近個水準，係好耐、10年之前我喺大陸同陸智昌佢哋做嗰個《明日風尚》，真係好有心地利用到印刷媒體所能提供到嗰個tangible、嗰個觸感嗰樣嘢。」

龍景昌透露，新平台出街已有時間表，「一定係今年」，他亦對此感到期待，「我諗咗咁多年嘅嘢，你問我心情點，quite excited。我都想睇吓龍景昌係咪做到啲自己滿意嘅嘢。互聯網你唔滿意到冇所謂，你可以話我唔熟、成世做紙媒。我做咗咁耐紙媒喎，點樣做出嚟嗰樣嘢，嗰條線都應該夠高啩？咁囉。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712014550/https://www.hkcnews.com/aboutus/#subscribe)
