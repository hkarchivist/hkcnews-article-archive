---
title: "【政治小劇場】程序霸政"
date: "2018-04-18"
author: "吳尚水"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "盧偉聰"
  - "李家超"
url: "https://web.archive.org/web/20210704182627/https://www.hkcnews.com/article/11509/%E6%9E%97%E9%84%AD%E6%9C%88%E5%A8%A5-%E7%9B%A7%E5%81%89%E8%81%B0-%E6%9D%8E%E5%AE%B6%E8%B6%85-11509/%E3%80%90%E6%94%BF%E6%B2%BB%E5%B0%8F%E5%8A%87%E5%A0%B4%E3%80%91%E7%A8%8B%E5%BA%8F%E9%9C%B8%E6%94%BF"
original_url: "https://www.hkcnews.com/article/11509/%E6%9E%97%E9%84%AD%E6%9C%88%E5%A8%A5-%E7%9B%A7%E5%81%89%E8%81%B0-%E6%9D%8E%E5%AE%B6%E8%B6%85-11509/%E3%80%90%E6%94%BF%E6%B2%BB%E5%B0%8F%E5%8A%87%E5%A0%B4%E3%80%91%E7%A8%8B%E5%BA%8F%E9%9C%B8%E6%94%BF"
---

# 【政治小劇場】程序霸政

<figure>
<img src="https://web.archive.org/web/20210704182627im_/https://www.hkcnews.com/news_新聞/hk-discuss/2018/04/林鄭月娥-盧偉聰-李家超-20180418030449_279b_large.jpg" alt="">
</figure>

盧偉：特首，大件事喇，大件事喇...

林鄭：卿家，何事驚慌？

盧偉：係咁嘅，前排我哋人肉路障咗幾部私家車.....

林鄭：哦，炒埋一碟，死咗兩件呀嘛，我知呀，小事嚟啫

盧偉：唔係呀，特首，好大件事呀

林鄭：到底乜事呢？

盧偉：其實除咗死咗兩個疑犯之外，俾我哋人肉嗰幾個市民都受咗傷架，又腦出血又盛，佢哋D車又炒晒，又話再買全保要DOUBLE保費......

林鄭：咁到底有乜嘢問題先？都過咗九世啦，而家D人掛住嘈防波堤同戴耀廷，邊鬼個仲理呢D雞毛蒜皮事呢？

盧偉：唔係呀特首，我哋之後就發咗擬檢控通知書俾幾個人肉路障，跟住D人又嘈了

林鄭：吓？做乜嘢你要檢控人肉路障呀？人哋冇功都有勞呀？

盧偉：ERR...我哋諗住用震懾tactic，先發制人，等佢哋識機唔好輕舉妄動呀嘛！

林鄭：咁又係，佢哋分分鐘告我哋謀殺索賠都幾煩，我哋先話要告佢等佢驚到瀨尿再話唔告， 佢哋就會覺得皇恩浩蕩架喇！卿家，你冇做錯到！

盧偉：多謝特首，不過班人肉路障好唔妥我哋份擬檢控通知書呀，又搵晒傳媒訴苦又搵埋涂緊身.....

林鄭：哦，涂緊身是白鴿黨自家人，卿家無須過慮。

盧偉：唔係呀特首，個涂緊身爆響口話佢有核彈，掌握我哋罪證，如果我哋唔聽話就引爆，要我落台就落台，要保安局局長落台就落台，仲寸到話要你落台就落台添呀！你睇~~

【盧以手機播放 [涂在香港01的訪問片段](https://web.archive.org/web/20210704182627/https://www.hk01.com/%E6%94%BF%E6%83%85/177945/%E4%BA%BA%E8%82%89%E8%B7%AF%E9%9A%9C-%E6%B6%82%E8%AC%B9%E7%94%B3%E7%88%86%E6%96%99-%E7%A8%B1%E6%8F%A1%E8%AD%A6%E6%96%B9%E5%A4%B1%E8%81%B7%E8%AD%89%E6%93%9A-%E6%9C%83%E4%BB%A4%E8%99%95%E9%95%B7%E8%90%BD%E5%8F%B0) 】

林鄭：哈哈哈~~阿緊身真係識做戲！

家超：咪係，真是政治戲子！佢不如話佢要做特首都要俾佢做？！

盧偉：吓，特首，你唔驚咩？

林鄭：驚？驚我就唔做特首啦！戴耀廷仲話我係馬騮，中央殺雞就係要儆我，話我會好似Donald咁喎！

盧偉：佢話你搞唔掂中央俾你嘅任務就要小心後尾幾年呀嘛，睇嚟特首胸有成竹，咁就冇有怕啦！

林鄭：唔係你估我好打得流架？擬檢控通知書單嘢等我教你啦，你只要話係既定程序去做就得架喇！

盧偉：唔係呀特首，我都係咁講，但即刻俾涂緊身踢爆咗話冇呢個程序喎！

林鄭：傻嘅嗎？你話有佢話冇，呢D唔係叫踢爆，呢D係口同鼻拗！難道我官字三個口還拗不贏一個大鼻嗎？唔通D港豬信D垃圾會議員多過我哋政府咩？

【家超、盧偉笑】：哈哈哈~~特首英明~~

林鄭：卿家呀，我為官三十年，等我點醒你哋啦，如果我哋官家講嘅嘢咁輕易俾人推翻，我哋成個統治嘅基礎就蕩然無存架喇！我哋全部嘅統治技術同埋權威都係建基喺「程序」兩個字上面架！一百七十六年的殖民統治建立嘅權威同信念係無可撼動的！知道嗎？

家超：特首，我哋好似冇176年嘅殖民統治喎！

林鄭：1842開始，今年2018，你自己計

家超：ERR~~~

盧偉：其實我哋開埠好似係1841年，應該係177年才對

林鄭：唔好咁執着啦，一年半年豪俾佢啦！個重點係治民要術，governance technology, OK?

家超：係，殖民政府建立嘅程序的確係我哋嘅遺產

林鄭：D人成日以為我哋話會有程序處理就真係會處理，其實程序之妙係妙在我哋可以唔處理。例如我哋有程序要表決，就可以剪布；又如我哋冇一個程序叫公投，有D傻鴨蛋就會自然話自決不可能......

盧偉：中央政府先勁呀，普選三步走，一變變成五步走，循序漸進地把一場政治風暴化解於無形，唔使普選咁煩！

林鄭：呢D咪程序之妙囉。任何事只要你一講「我哋會按既定程序處理」、「我哋有既定機制調查」，D人即刻就冇聲出架喇！

家超：係，聽到會令人有一種非常安心、非常安全，everything under control嘅感覺，非常美妙

盧偉：對，會令人覺得政府好有經驗，好有把握，好公正咁處理到所有問題，美妙非常

林鄭：哈哈哈，兩位卿家醒目，以後我哋要加大力度推廣程序哲學！同我傳令落去，由社署到房署到1823政府熱線，我哋前線員工以後要多加持誦「我們會一如既往按既定程序公正處理你的問題」， 咁就一定大和解了！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210704182627/https://www.hkcnews.com/aboutus/#subscribe)

---

![博客 | 吳尚水](https://web.archive.org/web/20210704182627im_/https://www.hkcnews.com/uploads/avatars/6d136d84-371a-432d-8766-844a5d750d1c.jpg?71544615)

**博客 | 吳尚水**

【吳尚水・the shape of water】You must be formless, shapeless.
