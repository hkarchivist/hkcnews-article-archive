---
title: "九巴僱員工會主席郭志誠　批資方「以工友打工友」"
date: "2018-03-30"
last_updated: "2018-03-30 00:29:19"
author: "記者吳婉英"
category: "眾聞"
tags:
  - "九巴"
  - "kmb"
  - "kmb bus"
  - "9巴"
  - "9巴士"
  - "kowloon bus"
  - "kmb巴士"
  - "九龍巴士"
  - "kmb九巴"
  - "九龙 巴士"
  - "巴士kmb"
  - "9bus"
  - "kmb hk"
  - "香港 九龙 巴士"
  - "香港 kmb"
  - "九龍 バス"
  - "九巴僱員工會"
  - "郭志誠"
url: "https://web.archive.org/web/20210731025033/https://www.hkcnews.com/article/11112/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-11119/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/11112/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-11119/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 九巴僱員工會主席郭志誠　批資方「以工友打工友」

九巴有 [5個工會](https://web.archive.org/web/20210731025033/https://www.hkcnews.com/article/10375/%E4%B9%9D%E5%B7%B4-%E6%9C%88%E8%96%AA%E8%BB%8A%E9%95%B7%E5%A4%A7%E8%81%AF%E7%9B%9F-%E4%B9%9D%E5%B7%B4%E8%BB%8A%E7%A6%8D-10382/%E4%B9%9D%E5%B7%B4%E8%BB%8A%E9%95%B7%E3%80%8C%E5%90%8C%E5%B7%A5%E4%B8%8D%E5%90%8C%E9%85%AC%E3%80%8D%E5%88%86%E5%8C%96-%E6%8B%86%E8%A7%A35%E5%80%8B%E5%B7%A5%E6%9C%83%E8%83%8C%E6%99%AF%E7%AB%8B%E5%A0%B4) ，最早成立的汽車交通運輸業總工會九龍巴士分會（汽總），隸屬工聯會；其次是九龍巴士職工總會，隸屬港九工團聯合總會。這兩個具建制背景的工會都得到九巴承認。不過，隨後成立、隸屬職工盟的九巴員工協會，以及聲稱沒有政治組織聯繫的九巴僱員工會和九巴職員權益工會，卻一直未能成為九巴的諮詢對象。

3年前才成立的「九巴僱員工會」，7名發起人曾經都是汽總會員。主席郭志誠接受眾新聞專訪，講述他們脫離汽總、另起爐灶的因由，並分析九巴如何透過不同工會及薪酬編制分化員工，「以工友打工友」。

<figure>
<img src="https://web.archive.org/web/20210731025033im_/https://www.hkcnews.com/news_新聞/hk-discuss/2018/02/九巴僱員工會-20180213200055_215d_large.jpg" alt="">
<figcaption>九巴僱員工會在大埔車禍後向九巴請願，爭取將車長底薪上調至1.8萬元。資料圖片</figcaption>
</figure>

郭志誠早於1986年加入九巴，屬於早期編制的日薪車長。他憶述，當年4月開始接受駕駛訓練，準備考巴士牌時，九巴已經安排兩間獲認可的工會，包括工聯會豁下的「汽車交通運輸業總工會九龍巴士分會」（俗稱「汽總」、「紅簿」）以及由港九工團聯合總會成立的「九龍巴士職工總會」（俗稱「巴總」、「白簿」），進入訓練學校招收會員，教車師傅亦會建議他們一班學徒入會，他便加入了汽總。「我哋就會覺得唔入去（工會）會（培訓）唔合格，所以差唔多個個都入（工會），交錢、交支票（支付會費）……當交保護費囉，大家都係咁。」郭志誠指，部分車長會加入多個工會。

1986年5月，郭志誠正式成為九巴車長，入職後年復年交會費，卻一直沒有理會過汽總的事，「一路做、一路做都冇理佢，我哋打工唔係想搞咩。廿幾年來都冇搵佢哋，亦都冇參與佢哋什麼活動。」

直至2011年，向來駕駛冷氣巴士的郭志誠，被調派駕駛沒有冷氣的「熱狗」巴士。正值7月、天文台發出酷熱天氣警告的一日，他駕駛「熱狗」時懷疑中暑，在車上暈倒，乘客發現後報警，將他送院。汽總其後為他召開記者會，要求九巴盡快淘汰80架「熱狗」巴士。「（汽總）同我開記者會，我都夠膽講（意見），批評公司，嗰時就俾佢哋物色咗。」

<figure>
<img src="https://web.archive.org/web/20210731025033im_/https://www.hkcnews.com/news_新聞/hk-discuss/2018/03/郭志誠-九巴僱員工會-20180329221628_1f49_large.jpg" alt="">
<figcaption>郭志誠2011年駕駛車齡超過17年的雙層熱狗巴士，他將巴士「駛埋站兼拉上手掣」後不支暈倒，被乘客發現報警。他被送院時戴上氧氣罩協助呼吸。《蘋果日報》圖片</figcaption>
</figure>

**不滿汽總做事馬虎、涉選舉不公**

郭志誠解釋，事後他被汽總招攬為幹亊，他因而有機會了解工會的運作。「有啲理事幹事會議，佢哋（理事、幹事）喺會上打機、講笑，冇乜特別議程，隨口噏。噏咗，在場冇人聽，亦都冇人紀錄你嘅說話。（我）提出多次（問題），我啲出席率都百分百，但係冇人聽你講。」

郭志誠其後更曾懷疑汽總的工會理事選舉出現不公平情況，稱涉及問題選票，他於是向九巴、工聯會等方面反映，惟屢投訴不果，他便憤然離開汽總。「佢（九巴）嘅態度係唔理咁多，你（工會）交（理事名單）嚟就係咁，唔係佢嘅責任。另一個意思即係，呢班人先好對付，俾啲著數佢就搞掂，好差使。」郭志誠於是與另外6名汽總會員另起爐灶。2015年7月，「九巴僱員工會」（俗稱「金簿」）正式在勞工處的職工會登記局登記成立，成為九巴第4個工會。

眾新聞向九巴查詢郭志誠舉報選舉不公一事，九巴公關透過電話回覆指，工會選舉屬個別工會的事務，建議記者向工會一方查詢。汽總第一副主席張子琦則向眾新聞表示，3年前的理事會選舉後，會方確實有收過有關選舉的投訴，並作出跟進，惟調查後認為選舉程序沒有問題。張子琦強調，汽總的理事選舉均在公平、公開下進行，理事透過會員一人一票投選產生，投票結束後亦會公開點票，任何人都可到場監票，參選人的得票會即場公布，惟會方其後張貼的選舉結果只會提供當選理事的資料，並不會詳細列明得票。

記者問到郭志誠，為何不加入另一個受九巴認可的巴總，或者職工盟的成員工會「九巴員工協會」（俗稱「綠簿」）？郭志誠解釋，因為理念不同，亦未能接受兩個工會的人事作風。

<figure>
<img src="https://web.archive.org/web/20210731025033im_/https://www.hkcnews.com/news_新聞/hk-discuss/2018/03/郭志誠-九巴僱員工會-20180329185336_2ac1_large.jpg" alt="">
<figcaption>郭志誠數年前懷疑汽總的工會理事選舉出現不公平情況，向九巴、工聯會反映，惟屢投訴不果，遂離開汽總，另起爐灶。何君健攝</figcaption>
</figure>

**九巴「以工友打工友」**

九巴現有5個工會，立場、訴求不一。郭志誠批評，九巴會利用汽總及巴總，暗中分化車長，「公司策略係，以工友打工友。用呢兩個會，慫恿伙記唔好參與其他會嘅活動，再加一句『（公司會）秋後算帳』。」他舉例，他的九巴僱員工會在個別車廠招收會員時，曾經受其他工會成員阻撓，「『你哋收得會員㗎咩？』你細粒啲，佢就紋晒身。我嗰啲工作人員（被）佢搭晒膊頭咁噏。」

工會各自為政，工友四分五裂，更難與大公司談判。郭志誠再另起爐灶，豈不是正中下懷？他回應稱：「我咪盡量整合，我相信稍後發展，我哋有機會係第一大（工）會，呢個係願景，除非其他工會有改變。由2015年我成立後，已經帶動其他工會積極咗應對員工嘅訴求，不過都仲係（向公司）文字上提出（員工訴求），都係得個講字。有競爭，有進步。」

他補充指，部分車長福利並非僱員合約訂明，而是「約定俗成」，公司按慣例定期發放，惟有時九巴會單方面取消那些慣常福利，過往會員投訴，工會便會向公司反映，但「講完就算數」，沒有實質行動，一旦過了追溯期，那些福利便一去不復返。「如果我哋有證據，而公司唔傾，我哋就採取行動，搵勞資審裁處，已經進行咗兩單（案件），而家排緊期仲有幾單。我哋跟落日條款，公司有咩唔合理，唔傾嘅，我哋兩年內會採取行動。」

郭志誠稱，其工會「唔搞政治」，主張以理性方式爭取工友權益，有行動前會通知公司，工會協助過工友亦盡量保持低調，「初時冇話同記者講、宣傳，留番個下台階俾（公司），亦都表達到我哋唔係搞對抗、俾外來壓力你，我名正言順喺法律途徑同你爭取。」

成立至今兩年多，九巴僱員工會具體做過甚麼？郭志誠指，工會成立初時不是太多會員，一般是搞簽名運動。在工會成立一年、2016年9月，他們曾發起「探訪醫生行動」，即是集體請病假、不上班。他坦言該次行動仍「未成氣候」，參與人數並不多，「只係一個姿態，俾公司知道我有能力動員到，或主張到、提出到（議題）。」記者問他發起那些行動的原因、具體想爭取什麼，他卻未能詳述內容，「我都唔記得咗……我哋係入信爭取員工福利，我要摷返（資料）先得」。

九巴僱員工會成立至今3年，勞工處 [《香港職工會統計年報2016》](https://web.archive.org/web/20210731025033/http://www.labour.gov.hk/tc/public/pdf/rtu/ASR2016.pdf) 顯示，2015年申報會員人數有924人。郭志誠稱，目前會員已增至大約1,400人，他相信其務實作風未來會團結到更多九巴員工。

**薪酬編制分化　月薪車長積怨廿年**

除了多個工會，九巴的「同工不同酬」制度也造成分化。郭志誠認為，1999年及2004年是兩大令車長分化的「分水嶺」，1999年前入職的日薪車長、1999年至2004年間入職的舊制月薪車長、2004年後入職的新制月薪車長，薪酬福利每況愈下。日薪車長設底薪、雙糧、增薪點等福利，舊制月薪車長亦相若，「1999年由日薪轉月薪係個分水嶺，但嗰陣時冇咁刻薄，（舊制月薪車長）都有底薪、雙糧，同埋底薪高啲，起薪點有8,000（元）。」

郭志誠續指，公司曾口頭提出月薪車長有增薪點，但到2003年沙士時，便叫停相關加薪政策，「停咗又冇解釋又冇盛，啲工友追，資方唔承認有件咁嘅事，咁就冇（增薪點），一路都冇。沙士大幅減人工，第一批入職（月薪）8,100幾（元），去到沙士時最差去到唔知6,200至6,500（元）左右，大幅減咗好多，又冇雙糧，乜都冇，取消晒其他車長有嗰啲（福利）。」 2004年後入職的新制月薪車長底薪較低、沒有雙糧，另按公司評核得到不固定金額的獎金，收入金額及穩定性都比日薪車長及舊制月薪車長的差一截。

「初初（月薪車長）人數少，一百幾十（人）出咩聲？兩個工會（汽總、巴總）又唔同你講、唔同你fight，咪冇聲出囉，一路捱，流失率好高，車長怨憤好大。大家同你一齊開工，我多你一半人工，嗰期糧，我半個月糧等於你一個月糧。後期流失率高、嘈得好多，同埋人數開始上升，（收入）先至拉番近，個（爭取）過程好長，月薪車長積怨19年。我哋日薪人工一定高啲，好多時有問題或者爭執都係月薪嗰啲，我咁低人工唔會忍你啲客，所以後期激化咗矛盾。」

<figure>
<img src="https://web.archive.org/web/20210731025033im_/https://www.hkcnews.com/news_新聞/hk-discuss/2018/03/月薪車長大聯盟-郭志誠-葉蔚琳-20180329185249_18f3_large.jpg" alt="">
<figcaption>郭志誠（左一）表示，他認同月薪車長一直被剝削，故早前主要代表新制月薪車長的月薪車長大聯盟發動工業行動時，其工會亦願意幫忙。資料圖片</figcaption>
</figure>

郭志誠批評，資方、外界一直指九巴「請唔到人」，卻未有正視薪酬編制才是導致人手流失的主因。他憑員工編號推算，1999年至2018年間約有1.5萬名月薪車長（新制及舊制），惟目前月薪車長不足6,000人，「即係流失咗9,500人，如果9,500人都喺度做，點會唔夠人啫？過剩添啦。證明你（九巴）係薪酬、條件、福利唔得，人哋流走，唔係請唔到人……日薪都仲有2,000人未退休，你月薪好多都未退休。係嚴重流失，唔係請唔到人！」

[相關報道：工運初期曾撐葉蔚琳　「九巴僱員工會」三建制議員任顧問　主席：我哋行中間路線](https://web.archive.org/web/20210731025033/https://www.hkcnews.com/article/11107/%E6%A2%81%E7%BE%8E%E8%8A%AC-%E4%BD%95%E5%90%9B%E5%A0%AF-%E8%AC%9D%E5%81%89%E4%BF%8A-11107/%E5%B7%A5%E9%81%8B%E5%88%9D%E6%9C%9F%E6%9B%BE%E6%92%90%E8%91%89%E8%94%9A%E7%90%B3-%E3%80%8C%E4%B9%9D%E5%B7%B4%E5%83%B1%E5%93%A1%E5%B7%A5%E6%9C%83%E3%80%8D%E4%B8%89%E5%BB%BA%E5%88%B6%E8%AD%B0%E5%93%A1%E4%BB%BB%E9%A1%A7%E5%95%8F-%E4%B8%BB%E5%B8%AD%EF%BC%9A%E6%88%91%E5%93%8B%E8%A1%8C%E4%B8%AD%E9%96%93%E8%B7%AF%E7%B7%9A)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210731025033/https://www.hkcnews.com/aboutus/#subscribe)
