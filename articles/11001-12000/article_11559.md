---
title: "【旺角衝突】梁天琦自辯9：案發時內心存疑問　衝警防線「冇意思，其實係送死，結果都一樣」"
date: "2018-04-19"
author: "記者戴晴曦"
category: "眾聞"
tags:
  - "梁天琦"
  - "Edward Leung"
  - "Leung Tin-kei"
  - "Edward Leung Tin-kei"
  - "暴動罪"
  - "旺角衝突"
url: "https://web.archive.org/web/20210704213223/https://www.hkcnews.com/article/11559/%E6%A2%81%E5%A4%A9%E7%90%A6-%E6%97%BA%E8%A7%92%E8%A1%9D%E7%AA%81-%E6%9A%B4%E5%8B%95%E7%BD%AA-11559/%E3%80%90%E6%97%BA%E8%A7%92%E8%A1%9D%E7%AA%81%E3%80%91%E6%A2%81%E5%A4%A9%E7%90%A6%E8%87%AA%E8%BE%AF9%EF%BC%9A%E6%A1%88%E7%99%BC%E6%99%82%E5%85%A7%E5%BF%83%E5%AD%98%E7%96%91%E5%95%8F-%E8%A1%9D%E8%AD%A6%E9%98%B2%E7%B7%9A%E3%80%8C%E5%86%87%E6%84%8F%E6%80%9D%EF%BC%8C%E5%85%B6%E5%AF%A6%E4%BF%82%E9%80%81%E6%AD%BB%EF%BC%8C%E7%B5%90%E6%9E%9C%E9%83%BD%E4%B8%80%E6%A8%A3%E3%80%8D"
original_url: "https://www.hkcnews.com/article/11559/%E6%A2%81%E5%A4%A9%E7%90%A6-%E6%97%BA%E8%A7%92%E8%A1%9D%E7%AA%81-%E6%9A%B4%E5%8B%95%E7%BD%AA-11559/%E3%80%90%E6%97%BA%E8%A7%92%E8%A1%9D%E7%AA%81%E3%80%91%E6%A2%81%E5%A4%A9%E7%90%A6%E8%87%AA%E8%BE%AF9%EF%BC%9A%E6%A1%88%E7%99%BC%E6%99%82%E5%85%A7%E5%BF%83%E5%AD%98%E7%96%91%E5%95%8F-%E8%A1%9D%E8%AD%A6%E9%98%B2%E7%B7%9A%E3%80%8C%E5%86%87%E6%84%8F%E6%80%9D%EF%BC%8C%E5%85%B6%E5%AF%A6%E4%BF%82%E9%80%81%E6%AD%BB%EF%BC%8C%E7%B5%90%E6%9E%9C%E9%83%BD%E4%B8%80%E6%A8%A3%E3%80%8D"
---

# 【旺角衝突】梁天琦自辯9：案發時內心存疑問　衝警防線「冇意思，其實係送死，結果都一樣」

前年年初二的旺角衝突，本土民主前線發言人梁天琦等6人被控暴動罪，案件在高等法院應訊。梁天琦今天繼續出庭作供，由代表控方的資深大律師郭棟明盤問。控方花費不少時間，針對黃台仰發出「3、2、1，去」的指令後，人群衝向警方防線的一幕作盤問。

梁天琦表示，當時不認同黃台仰的決定和做法，但無法「全部人向前跑，我自己向後跑」。他又表示，當時內心存有疑問，認為衝向警方防線「其實冇意思，其實係送死，而結果都一樣」，當時的警力亦一定有能力將群眾驅散。

<figure>
<img src="https://web.archive.org/web/20210704213223im_/https://www.hkcnews.com/news_新聞/hk-discuss/2018/03/旺角衝突-20180309205733_2191_large.jpg" alt="">
<figcaption>旺角衝突現場資料照片。蘋果日報照片</figcaption>
</figure>

控方從呈堂影片指出，黃台仰發出「3、2、1，去」的指令前，曾透過擴音器向警方說：「如果你要玩，我哋香港人，同本土民主前線一定同你玩大佢」、「我同你講，你有能力，就拉晒呢度全部人」，認為黃台仰「將全部香港人放埋一齊，同警察搞對抗」，梁天琦不同意，「佢有話，如果你要拉就拉晒全部人，但同全部人一齊搞對抗，之間係有分別。」控方問，當時梁天琦是否認同黃台仰的言論，梁天琦說不認同，但沒有即場告知黃台仰、沒有更正黃台仰的廣播，亦沒有離開現場，「因為佢已經講咗。當時覺得好難，因為更正，要攞大聲公，話收返我哋嘅說話，係好難做到。」控方指，坊間常聽到撤回言論的說法，梁天琦同意，「但現場情況，覺得好難，已經講咗，我控制唔到佢嘅言論。」

控方又從呈堂影片指出，黃台仰發出指令前，曾提醒「咁多位示威者嘅電話，同埋身分證準備好未」，梁天琦同意當時聽到黃的發言。控方問梁天琦，當時是否意識或意會即將衝向警方防線，梁天琦答：「有咁嘅可能。」控方續問：「唔只可能，應該係共識啦係咪？」，梁天琦不認同有共識的說法，指他當時一直留在原地，亦曾發出廣播，假如警方想清場「就自己過嚟清」，沒有打算向前衝，「當然最後呢個時候，呢樣嘢避免唔到。」控方續質疑梁天琦的說法，「你係同其他人一齊跑上前，撞向警方防線」，梁天琦同意，「但係呢個時候，我好難企係原地，跟住周圍嘅人向前，我好難話企係原地咁樣做。」

控方問，當時梁天琦和黃台仰距離相近，有否向黃查詢下一步的決定，梁天琦答沒有。控方再問梁天琦，是否不認同衝向警方防線的行動，但當時無法不一起做，梁天琦答：「因為已經講咗繼續選舉遊行，而說話係收唔返。」控方質疑，衝向警方防線的行動是可以不做，梁天琦答：「但已經做咗呢個廣播，開始倒數，我控制唔到佢。」控方隨即質疑梁可以離開，梁天琦再答：「好難，身邊嘅人開始向前跑，身邊嘅人開始向前推。作為舉辦選舉遊行嘅人，好難呢個時候向後走。」他又答，當時意識警方已倒數完畢、準備衝向人群，形容「嗰個關頭其實好緊張。」

梁天琦同意控方所指，黃台仰發出「3、2、1，去」的號令，與選舉遊行無關。控方問，當時是否純粹為撞向警方防線，梁天琦微微搖頭，指當時「冇諗咁多。」

控方問，梁天琦是否不認同黃台仰發出「3、2、1，去」號令，帶人群衝向警方防線的做法，梁天琦同意。控方再問，是否不認同用武力對待警員，梁天琦回應，「唔係，而係因為，其實冇意思，我覺得」。控方問，雖然如此，是否基於當時環境，「無可奈何跟大隊」，梁天琦解釋「因為作為選舉遊行舉辦人或創辦人，冇乜可能呢個時候全部人向前跑，我自己向後跑。同埋嗰個關頭其實真係冇諗咁多。」

控方質疑，梁天琦的說法不是事實，只為尋求開脫。梁天琦答：「絕對唔係，我所講係當時大概嘅心理狀況，當時內心有疑問，因為衝過去其實冇意思，其實係送死，而結果都一樣。以我眼前全副武裝嘅警察，係一定有能力將我哋驅散，我覺得。」

控方續質疑，雖然可能不成功，但梁天琦和黃台仰當時的共識是挑戰警方執法。梁天琦不同意，「因為挑戰警方執法唔係我嘅目的，我嘅目的只係組成選舉隊伍，留係到，係原地。如果警方執法，要清，你哋自己過嚟清，我冇話唔俾你哋清。」

午飯休庭時，梁天琦返回犯人欄後，右手一度放在左胸前，微微蹲下「透大氣」，並向公眾席人士報以微笑。本案被告為梁天琦（26歲）、李諾文（21歲）、盧建民（31歲）、林傲軒（23歲）、黃家駒（27歲）、林倫慶（26歲），「本民前」黃台仰不在被告之列。各人分別被控暴動罪、襲警罪、非法集結罪，其中梁天琦早前已承認一項襲警罪，黃家駒早前承認一項暴動罪。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210704213223/https://www.hkcnews.com/aboutus/#subscribe)
