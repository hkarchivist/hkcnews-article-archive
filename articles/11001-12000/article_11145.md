---
title: "【棟篤唔笑】黃秋生尋親"
date: "2018-03-31"
author: "讀者來論"
category: "眾說"
tags:
  - "黃秋生"
  - "Anthony Wong"
  - "anthony wong chau sang"
  - "棟篤笑"
  - "尋親"
url: "https://web.archive.org/web/20210630033037/https://www.hkcnews.com/article/11145/%E6%A3%9F%E7%AF%A4%E7%AC%91-%E9%BB%83%E7%A7%8B%E7%94%9F-%E5%B0%8B%E8%A6%AA-11145/anthony-wong-chau-sang"
original_url: "https://www.hkcnews.com/article/11145/%E6%A3%9F%E7%AF%A4%E7%AC%91-%E9%BB%83%E7%A7%8B%E7%94%9F-%E5%B0%8B%E8%A6%AA-11145/anthony-wong-chau-sang"
---

# 【棟篤唔笑】黃秋生尋親

【撰文：我係黃子華】

各位，我係黃子華，但我唔係黃子華，唔係個個叫黃子華就係黃子華架吓，名呢D嘢好TRICKY架吓，好似有D人叫自己做成龍，但其實係陳港生，叫自己做陳冠希，其實係陳興華。各位，菠蘿包冇菠蘿，老婆餅冇老婆，名呢D嘢好TRICKY架，所以我係黃子華，唔係黃子華，OK？如果你發覺我講嘅唔好笑，千祈唔好怪我。

各位有冇搶黃子華棟篤笑呀？搶唔搶到呀？萬五蚊張飛你都搶到就唔會睇呢篇文啦，非富則貴，邊有咁得閒呀？你哋知唔知點解可以炒到萬五蚊咁誇張呀？一個人係個台度吹水之喎？首先，因為嗰個係黃子華就唔在講啦，但係你話如果同一個黃子華，佢開個show叫做《黃子華真情對話》、又或者叫做《黃子華陪你吹吹水》，你估會點？呢D就係命名的藝術喇，各位。

<figure>
<img src="https://web.archive.org/web/20210630033037im_/https://www.hkcnews.com/news_新聞/hk-discuss/2018/03/黃子華-娛樂-黃牛-20180327161030_43c3_large.jpg" alt="">
</figure>

一叫黃子華棟篤笑，係咪即刻立體好多，一種好有歷史、好有藝術形式同深度、乃至一種好有個人style的感覺出晒嚟呢？但深度同內涵同個人風格都唔係最重要，你試下叫《黃子華哲思絮語》睇吓點？最重要係乜嘢呀？最重要，係個笑字！

萬五蚊一張飛，個「笑」字起碼值一萬，黃子華三個字值五千。當然，棟篤笑一定要加埋黃子華三個字先咁值錢，加林海峰、林敏聰、黃洋達就梗係唔值咁多啦。

有D人話賣到咁貴係因為美國QE中國QE日本QE歐盟QE，全球銀紙氾濫搞到貨幣貶值，但係其實呢個邏輯係錯嘅，因為好明顯全世界棟篤笑只有香港可以賣到咁貴。

真正的原因係，我同你講，係因為：香港人，太唔快樂喇！

全球最不快樂地方，香港係排第七架各位。威呢？

香港人要用萬五蚊買一張棟篤笑飛唔係因為香港人好有錢呀，係因為佢地好唔快樂呀！各位。

但係講到呢度，就牽涉到一個好有哲學深度的問題了，點解明明係最稀鬆平常的東西，會變得這麼稀缺矜貴呢？笑之嘛，你只要拉拉嘴角就行，明明根本係免費的東西，竟可以炒到如此癲價呢？

我不說或許大家都沒留意，我們這個社會，係乜都要以「笑」同「開心」去做包裝架。

比如說今日3月30，有假放，你係咪好開心？但其實今日係耶穌受難日，應該悲傷才對的。又例如生日，全世界都慶祝，其實出生對BB同阿媽都係痛苦的時刻，生命其實最受威脅，隨時死得架，有乜咁值得開心呢？同埋每到生日又老一歲，皺紋又多一條，死亡又近一步，有乜咁值得慶祝呢？

一切東西我們都要用「開心」去包裝才能安心，因為如果不戴上「開心」這個面具我們就不能接受現實。

各位，我哋乜都要有得笑先安樂這個現象在最近黃秋生尋親事件就最清楚不過了，如果你冇留意新聞，我簡介吓件事係咁嘅：

<figure>
<img src="https://web.archive.org/web/20210630033037im_/https://www.hkcnews.com/news_新聞/hk-discuss/2018/03/藝人-尋親-Anthony%20Wong-20180331195346_2d95_large.png" alt="">
<figcaption>黃秋生小時候與父母合照。BBC影片截圖</figcaption>
</figure>

有個細路，4歲嘅時候俾個鬼佬老豆遺棄，佢對佢不多嘅印象係有次在文華（東方酒店），他叫的炒牛河上來是涼的，叫侍者去換，換回來第二次還是涼的，他整碟甩到了地上。

然後12歲，個細路患病要做手術時，個阿媽打長途電話去澳洲搵老豆，但對方卻要求香港付費才接聽。

然後在這個細路所回憶的成長故事中，有好多因為被遺棄而產生的各種心理，例如個阿媽做傭工辭職收行李，在後門等了二個小時直到行李被人扔了出來。他形容這是他母子永世難亡的屈辱。

52年後，個細路俾人遺棄咗52年之後，話要搵返個老豆，各位，這樣的老豆搵來幹甚麼呢？是不是應該捉佢見官審？追佢贍養費？毒打一頓要他悔罪？

好了，一個被遺棄的孩子的心境我們不能代入，不好評論，但事件的發展是，黃秋生最後沒有搵到老豆，只搵到兩個同父異母的阿哥，然後報紙和FB就充滿了溫馨和快樂的評語，替黃感到開心。把這件事接收為件尋親團圓的喜事。有一些人發現個老豆兩頭住家，批評這個鬼佬不負責任𡁻完鬆，馬上便被更多人罵了下去，因為這件事SUPPOSED係一件開心的事，我們可不應掃了人家的興。


{{< video src="https://web.archive.org/web/20210630033037if_/https://www.facebook.com/plugins/video.php?href=https%3A%2F%2Fwww.facebook.com%2FBBCChinese%2Fvideos%2F10156284186188762%2F&show_text=0&width=560" >}}


但各位，黃秋生係要搵老豆呀，所謂尋根只有係搵老豆，搵到兩個哎吔阿哥算點？喂，唔好講話同父異母啦，就算係親兄弟都喺細個爭玩具大個爭家產，同個老豆點同呢？雖然，黃秋生自己都話件事觸動到自己，話amazing，但係可以想像，一個這樣的孩子，他對父親的感覺、他對整件事情的感覺，絶對不會簡單到一句開心形容得了，但在媒體之中，就只能呈現尋根兄弟團圓，失散多年驚呼奇跡之類的興高采烈。

<figure>
<img src="https://web.archive.org/web/20210630033037im_/https://www.hkcnews.com/news_新聞/hk-discuss/2018/03/Anthony%20Wong-尋親-演員-20180331195358_11f4_large.png" alt="">
<figcaption>照片來源：BBC影片截圖</figcaption>
</figure>

黃秋生在BBC的訪中，以平淡的語氣，提了一個傷疤的比喻：

「人生的事情就是由它過去，」他說，「就好像身體上的疤痕，它永遠在那裏，告訴你一些過往，是一個記錄，一個歷史。無需要介意了。」

的確，人生不能強求什麼都是喜劇。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630033037/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210630033037im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
