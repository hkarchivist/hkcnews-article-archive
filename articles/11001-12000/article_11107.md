---
title: "工運初期曾撐葉蔚琳　「九巴僱員工會」三建制議員任顧問　主席：我哋行中間路線"
date: "2018-03-30"
author: "記者吳婉英"
category: "眾聞"
tags:
  - "梁美芬"
  - "Priscilla LEUNG"
  - "謝偉俊"
  - "Paul TSE"
  - "何君堯"
  - "Junius HO"
url: "https://web.archive.org/web/20210701213613/https://www.hkcnews.com/article/11107/%E6%A2%81%E7%BE%8E%E8%8A%AC-%E4%BD%95%E5%90%9B%E5%A0%AF-%E8%AC%9D%E5%81%89%E4%BF%8A-11107/%E5%B7%A5%E9%81%8B%E5%88%9D%E6%9C%9F%E6%9B%BE%E6%92%90%E8%91%89%E8%94%9A%E7%90%B3-%E3%80%8C%E4%B9%9D%E5%B7%B4%E5%83%B1%E5%93%A1%E5%B7%A5%E6%9C%83%E3%80%8D%E4%B8%89%E5%BB%BA%E5%88%B6%E8%AD%B0%E5%93%A1%E4%BB%BB%E9%A1%A7%E5%95%8F-%E4%B8%BB%E5%B8%AD%EF%BC%9A%E6%88%91%E5%93%8B%E8%A1%8C%E4%B8%AD%E9%96%93%E8%B7%AF%E7%B7%9A"
original_url: "https://www.hkcnews.com/article/11107/%E6%A2%81%E7%BE%8E%E8%8A%AC-%E4%BD%95%E5%90%9B%E5%A0%AF-%E8%AC%9D%E5%81%89%E4%BF%8A-11107/%E5%B7%A5%E9%81%8B%E5%88%9D%E6%9C%9F%E6%9B%BE%E6%92%90%E8%91%89%E8%94%9A%E7%90%B3-%E3%80%8C%E4%B9%9D%E5%B7%B4%E5%83%B1%E5%93%A1%E5%B7%A5%E6%9C%83%E3%80%8D%E4%B8%89%E5%BB%BA%E5%88%B6%E8%AD%B0%E5%93%A1%E4%BB%BB%E9%A1%A7%E5%95%8F-%E4%B8%BB%E5%B8%AD%EF%BC%9A%E6%88%91%E5%93%8B%E8%A1%8C%E4%B8%AD%E9%96%93%E8%B7%AF%E7%B7%9A"
---

# 工運初期曾撐葉蔚琳　「九巴僱員工會」三建制議員任顧問　主席：我哋行中間路線

大埔致命車禍後，「月薪車長大聯盟」發言人、九巴女車長葉蔚琳的工業行動，引起全城關注。葉蔚琳表明 [不想沾染政黨](https://web.archive.org/web/20210701213613/https://www.hkcnews.com/article/10550/%E4%B9%9D%E5%B7%B4-%E6%9C%88%E8%96%AA%E8%BB%8A%E9%95%B7%E5%A4%A7%E8%81%AF%E7%9B%9F-%E8%91%89%E8%94%9A%E7%90%B3-10589/%E8%91%89%E8%94%9A%E7%90%B3%E8%87%AA%E5%96%BB%E3%80%8C%E6%94%BF%E6%B2%BB%E7%99%BD%E7%97%B4%E3%80%8D-%E7%B4%B0%E8%AA%AA%E8%A1%8C%E5%8B%95%E5%B9%95%E5%BE%8C%E9%83%A8%E7%BD%B2) ， [多個工會](https://web.archive.org/web/20210701213613/https://www.hkcnews.com/article/10375/%E4%B9%9D%E5%B7%B4-%E6%9C%88%E8%96%AA%E8%BB%8A%E9%95%B7%E5%A4%A7%E8%81%AF%E7%9B%9F-%E4%B9%9D%E5%B7%B4%E8%BB%8A%E7%A6%8D-10382/%E4%B9%9D%E5%B7%B4%E8%BB%8A%E9%95%B7%E3%80%8C%E5%90%8C%E5%B7%A5%E4%B8%8D%E5%90%8C%E9%85%AC%E3%80%8D%E5%88%86%E5%8C%96-%E6%8B%86%E8%A7%A35%E5%80%8B%E5%B7%A5%E6%9C%83%E8%83%8C%E6%99%AF%E7%AB%8B%E5%A0%B4) 都稱聯絡不到她，唯獨「九巴僱員工會」主席郭志誠，早於葉蔚琳首次以「月薪車長大聯盟」身份見傳媒，便跟她一起開記者會。葉蔚琳其後在車廠宣布發起罷駛、等候九巴代表回應、揚言將行動升級時，郭志誠都在旁聲援。不過，葉蔚琳及丈夫與另外兩名車長後來被九巴解僱，一眾車長與多名政黨人士深夜在荔枝角車廠集會抗議時，郭志誠卻沒有到場。

郭志誠的「九巴僱員工會」，究竟是一個怎麼樣的組織？眾新聞2月 [拆解](https://web.archive.org/web/20210701213613/https://www.hkcnews.com/article/10375/%E4%B9%9D%E5%B7%B4-%E6%9C%88%E8%96%AA%E8%BB%8A%E9%95%B7%E5%A4%A7%E8%81%AF%E7%9B%9F-%E4%B9%9D%E5%B7%B4%E8%BB%8A%E7%A6%8D-10382/%E4%B9%9D%E5%B7%B4%E8%BB%8A%E9%95%B7%E3%80%8C%E5%90%8C%E5%B7%A5%E4%B8%8D%E5%90%8C%E9%85%AC%E3%80%8D%E5%88%86%E5%8C%96-%E6%8B%86%E8%A7%A35%E5%80%8B%E5%B7%A5%E6%9C%83%E8%83%8C%E6%99%AF%E7%AB%8B%E5%A0%B4) 九巴5個工會的背景和立場時，也找不到它的相關資料及郭志誠回應。事隔1個月，記者再聯絡郭志誠，他答應受訪，並透露組織是在2015年成立，聲稱不隸屬任何政治組織，但獲得建制派梁美芬、謝偉俊、何君堯三人出任工會法律顧問。

在早前的九巴車長工運抗爭中，九巴僱員工會的取態及角色是甚麼？為何後來與月薪車長大聯盟漸行漸遠？三名建制派議員為何會出任工會顧問？

<figure>
<img src="https://web.archive.org/web/20210701213613im_/https://www.hkcnews.com/news_新聞/hk-discuss/2018/03/郭志誠-九巴僱員工會-20180329185324_6534_large.jpg" alt="">
<figcaption>郭志誠自1986年已是工聯會旗下「汽車交通運輸業總工會九龍巴士分會」的會員。他2015年另起爐灶，成立「九巴僱員工會」。何君健攝</figcaption>
</figure>

九巴在大埔車禍後兩星期、2月21日公布薪酬調整方案，引起一群車長不滿，他們透過WhatsApp組成「月薪車長大聯盟」，大聯盟發言人葉蔚琳，2月23日在九巴僱員工會召開的記者會上首度公開亮相。九巴僱員工會主席郭志誠向記者憶述，最初出面幫助大聯盟的因由：「佢（葉蔚琳）初時理念ok，我係同意呢班人（月薪車長）被剝削。月薪車長大聯盟裡面都有好多係我哋（工會）嘅人，嗰啲會員都覺得其他工會幫佢哋唔到。係人都知我夠膽講嘢，我啲會員就（對我）話，你幫吓佢（葉）啦。 佢乜都唔識，約記者又唔識。個記者會係我開。我（對她）話，既然係咁，你嚟埋啦。初初我諗住，我講完到佢講。後尾見佢哋幾有熱誠，就索性俾佢講埋，之後我先講。」

葉蔚琳當日站在郭志誠身旁，拉著九巴僱員工會的橫額，一起在九龍灣車廠外向九巴抗議。不過，郭志誠提到，他們當日已是各自提出訴求，「佢有佢遞一封信，我有我遞一封信，係兩封請願信嚟嘅。」

<figure>
<img src="https://web.archive.org/web/20210701213613im_/https://www.hkcnews.com/news_新聞/hk-discuss/2018/03/葉蔚琳-九巴僱員工會-郭志誠-20180329185209_2ae0_large.png" alt="">
<figcaption>2月23日，葉蔚琳（前右三）站在郭志誠（前右二）身旁，拉著九巴僱員工會的橫額，一起在九龍灣車廠外向九巴抗議。《蘋果日報》影片截圖</figcaption>
</figure>

月薪車長大聯盟2月24日發起罷駛行動，呼籲車長「行到邊、停到邊」。郭志誠再次陪同葉蔚琳見記者，當晚葉蔚琳罷駛期間他亦在場聲援。郭志誠解釋：「我由始至終認為佢哋個行動係正義，係公司逼咗出嚟。禮拜六（2月24日）3點之後公司冇答覆，之後8點有個行動係佢（葉）講嘅。當時我話，你咁樣好唔妥當，一定要開個記者會，通報晒所有嘢，你唔可以突然間話罷工，但冇人知你罷工，市民唔知、政府唔知、公司唔知、警方唔知，咁係不洽當，所以我同佢召開咗個記者會。」

郭志誠重申，他當日所做的是提醒葉蔚琳要向市民及公司交代罷駛安排，「我哋5點開記者會，到8點之間，有3個鐘時間，公司喺呢3個鐘內，只要應承同佢（月薪車長大聯盟）對話，就冇呢件事（罷駛）。我哋就利用呢個空間，我個人希望幫佢做得好啲，成件事透明啲，大家有所準備，記者又知，市民又知，亦都通報埋警方，所有人都知，將個影響減到最低。（行動）係善意嘅，因為佢哋冇周全考慮。如果當時我哋（工會）唔協助，就冇人幫到佢哋處理得更好。純粹係俾個機會月薪（車長大聯盟）有機會發到自己嘅聲音。」

<figure>
<img src="https://web.archive.org/web/20210701213613im_/https://www.hkcnews.com/news_新聞/hk-discuss/2018/03/葉蔚琳-九巴僱員工會-郭志誠-20180329185228_298c_large.jpg" alt="">
<figcaption>2月26日，葉蔚琳（左一）與九巴對於葉以個別員工還是大聯盟代表身份跟公司會面而拉鋸，葉蔚琳與數十名車長在九龍灣九巴車廠等候，郭志誠（左三）當日在場。他解釋：「26號晚出嚟有超過一半係我哋嘅（工會會員）。」資料圖片</figcaption>
</figure>

不過，郭志誠指，當他其後接觸葉蔚琳，愈發感到難以協調，「佢好多嘢都唔肯講，同埋見到佢唔係同班伙記有商有量，佢只後同佢自己個軍師喺後面（討論），咁我開始覺得應該某啲時間分開。」郭志誠表示，基於工會責任，他仍會以工會名義力保月薪車長大聯盟，希望九巴不會秋後算帳。「因為佢哋（月薪車長大聯盟）係非法罷工，根據公司做法，已經可以即時炒佢哋，同埋日後民事追溯，所以我就押我哋工會個名，好似係保障佢哋，實質係保障我啲會員。後期你會發覺我哋分開做嘢，佢有佢做明星，（3月6日）200人圍廠，得到（公司）嘅答案都係暫緩執行（解僱）、等候上訴、留廠懲處。」

<figure>
<img src="https://web.archive.org/web/20210701213613im_/https://www.hkcnews.com/news_新聞/hk-discuss/2018/03/葉蔚琳-20180307003459_233f_large.jpg" alt="">
<figcaption>3月6日，九巴解僱4名罷駛車長，激起逾200人半夜包圍昂船洲九巴車廠，當晚郭志誠未出現聲援。資料圖片</figcaption>
</figure>

郭志誠在這場月薪車長抗爭中的立場、態度，是真誠相助、意圖「抽水」，抑或另有目的，曾經令外界疑惑。他2015年成立「九巴僱員工會」，是繼工聯會豁下「汽車交通運輸業總工會九龍巴士分會」、港九工團聯合總會成立的「九龍巴士職工總會」、職工盟成員工會「九巴員工協會」後，第4個九巴工會，報稱獨立、中立，強調「不搞政治」。郭志誠稱，社會往往非黑即白，他希望「帶領大家重新行一條正確道路」，故選擇了「中間路線」，泛民、建制派人士他都可以溝通。

[相關報道：九巴僱員工會主席郭志誠　批資方「以工友打工友」](https://web.archive.org/web/20210701213613/https://www.hkcnews.com/article/11112/%E9%83%AD%E5%BF%97%E8%AA%A0-%E4%B9%9D%E5%B7%B4%E5%83%B1%E5%93%A1%E5%B7%A5%E6%9C%83-%E4%B9%9D%E5%B7%B4-11112/%E4%B9%9D%E5%B7%B4%E5%83%B1%E5%93%A1%E5%B7%A5%E6%9C%83%E4%B8%BB%E5%B8%AD%E9%83%AD%E5%BF%97%E8%AA%A0-%E6%89%B9%E8%B3%87%E6%96%B9%E3%80%8C%E4%BB%A5%E5%B7%A5%E5%8F%8B%E6%89%93%E5%B7%A5%E5%8F%8B%E3%80%8D)

惟郭志誠透露，九巴僱員工會有3名立法會議員梁美芬、謝偉俊、何君堯擔任法律顧問。三人都是被指獲中聯辦支持的建制派紅人。郭志誠解釋，早於2015年中，工會成立初期，他在朋友介紹下，主動找三人幫忙，「你成立一個會，梗有多少嘢，人哋先有信心。我哋邀請佢哋，純粹係給予法律意見。佢哋係用律師身份做我哋嘅法律顧問。」他不願意透露介紹人的身份，「呢啲就係會嘅私人問題。邊個介紹，佢冇同意我講出嚟，我唔可以代人答。」

<figure>
<img src="https://web.archive.org/web/20210701213613im_/https://www.hkcnews.com/news_新聞/hk-discuss/2018/03/梁美芬-郭志誠-九巴僱員工會-20180329185307_72e0_large.jpg" alt="">
<figcaption>梁美芬（右四）、謝偉俊（右三）、何君堯（右二）2016年以法律顧問身份出席九巴僱員工會的成立典禮。郭志誠提供相片</figcaption>
</figure>

被問到工會曾否在選舉期間為三人宣傳，郭志誠明確否認，又指三人亦不會要求會員幫手拉票，「第一，我哋開宗名義唔搞政治；第二，我哋開宗名義係中立。我哋喺（工會法律顧問）呢方面搵知名人士，都係求獨立嘅多，因為如果有政黨背景，你哋記者都有懷疑㗎嘛。」那麼為何找有政黨背景、經民聯的梁美芬？他解釋：「搵梁美芬嗰陣時，（我）冇特別留意到佢個政黨背景。我哋都係個人咁邀請。」

至於梁、謝、何三人有沒有向九巴僱員工會提供其他協助，郭志誠再次否認，「唔會，我主動搵佢哋，佢哋先會答（法律問題）。」郭表示，不清楚三人有沒有參與其他工會的工作，「佢哋係義務性質，雙方冇任何要求。」

記者問他可有找公民黨、職工盟等民主派人士出任法律顧問？郭志誠直言：「冇考慮呢啲，其實我求其搵幾個就夠啦。」

梁美芬、何君堯、謝偉俊接受眾新聞查詢時均表示，當初是郭志誠主動找他們，當中不涉及中聯辦，梁、何亦未有透露郭志誠口中的「介紹人」是誰。

梁美芬指，她一直樂於協助基層、工會組織，她認為郭志誠找她擔任工會顧問是自然的事，「九巴首先係九龍啦，九龍得幾個議員有法律界背景嘅啫。」至於最初應邀幫忙的過程，她則表示「唔記得」，「其實我好出名，自己識嚟搵我㗎喇。」

何君堯亦表示，郭志誠沒有透過第三方找他，又稱自己做開區議員，「我嘅大門大開嘅」，「我樂於幫任何嘅組織，好多業主立案法團都搵我做顧問，如果我自己發揮到法律知識，幫得到人，我都樂於去助人。」

謝偉俊則憶述，最初是郭志誠「輾轉」認識到他，「如果冇記錯，以前有位叫林悅嘅區議員搵我幫手，就唔關中聯辦事。」謝認為，郭志誠找他「冇乜特別原因」，他亦僅在工會成立初期「幫手睇M&A（Memorandum and Articles）」。資料顯示，離島區議會曾有一名叫林悅的區議員，2012年他的辦事處開幕時，何君堯 [曾出席](https://web.archive.org/web/20210701213613/http://www.juniusho.com/?p=18887) 。

眾新聞向三人的議員辦事處進一步查詢，他們有否出任其他工會的顧問、有否為該些工會提供其他服務或金錢資助，未獲回覆。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210701213613/https://www.hkcnews.com/aboutus/#subscribe)
