---
title: "阿伯與三師"
date: "2018-04-29"
author: "王浩鈞"
category: "眾說"
tags:
  - "插畫"
  - "王浩鈞"
  - "荒腔走板"
url: "https://web.archive.org/web/20210712015057/https://www.hkcnews.com/article/11802/%E7%8E%8B%E6%B5%A9%E9%88%9E-%E8%8D%92%E8%85%94%E8%B5%B0%E6%9D%BF-%E6%8F%92%E7%95%AB-11802/%E9%98%BF%E4%BC%AF%E8%88%87%E4%B8%89%E5%B8%AB"
original_url: "https://www.hkcnews.com/article/11802/%E7%8E%8B%E6%B5%A9%E9%88%9E-%E8%8D%92%E8%85%94%E8%B5%B0%E6%9D%BF-%E6%8F%92%E7%95%AB-11802/%E9%98%BF%E4%BC%AF%E8%88%87%E4%B8%89%E5%B8%AB"
---

# 阿伯與三師

<figure>
<img src="https://web.archive.org/web/20210712015057im_/https://www.hkcnews.com/news_新聞/hk-discuss/2018/04/荒腔走板-王浩鈞-插畫-20180429014821_42b2_large.jpg" alt="">
</figure>

十年都唔會坐一次火車頭等，   
 今朝搭一次即刻見識阿伯溝女嘅絕技。   
 一開埸係有三個中年師奶擒擒青中咗入嚟車廂，   
 一個師奶話：「我地末嘟卡喎。」   
 另一個：「車，最多一陣補飛啫。」   
 於是三個就想坐低。   
 我正想開口，   
 阿伯就叫佢地咪制呀：「快d去廂尾嘟卡啦，唔係一陣查飛即罰幾百，冇得補飛架。」   
 三個師奶照做然後番嚟坐係阿伯對面。   
 跟住係度講上深圳搵老師跳交際舞d嘢。   
 阿伯聽見：「嗯，我都係上去跳舞，你哋去開邊間架？」   
 A師奶：「我哋去開邊處邊處，嗰度請老師跳舞平D架。」   
 阿伯：「嗰度平，老師差D喎。」   
 嗰陣火車埋站，一隊稽查隊上車。   
 阿伯：「嗱，我救咗妳哋一命啦。」   
 師奶們：「唔該哂囉，嘻嘻。」   
 阿伯：「嗱，如果妳哋唔介意，一齊玩呀，我次次都請五個老師同我跳架。」   
 B師奶：「嘩，五個，咪成千幾銀？你真闊佬！」   
 阿伯：「嗱，我哋先去邊度食咗飯先，好唔好？」   
 A師奶：「你請呀？」   
 三師笑。   
 阿伯：「冇所謂，食得幾多呀！」   
 C師奶：「多謝先。」   
 阿伯：「你哋一個月上幾多次呀？」   
 A師奶：「我地兩個一個月一次，佢就多好多。因為佢老公番工，佢就唔使番。」   
 指下C師奶。   
 阿伯：「你老公唔話你嘅咩？」   
 B師奶：「佢咁惡，佢老公點咁出聲呀！」   
 三人大笑。   
 阿伯望向C師奶：「咁妳第日上嚟CALL埋我囉，我陪妳跳。」   
 C師奶：「係咪次次請食飯先？」   
 阿伯：「都話食得幾多呀，係咪。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712015057/https://www.hkcnews.com/aboutus/#subscribe)

---

![博客 | 王浩鈞](https://web.archive.org/web/20210712015057im_/https://www.hkcnews.com/uploads/avatars/4fd00de7-759a-438d-8f39-82f1c14731ab.png?1811327768)

**博客 | 王浩鈞**

【王浩鈞・荒腔走板】專業插畫師，《溫暖人間》雙周刊專欄作者，註冊催眠治療師。「荒腔走板」文章基本上是雜談，範疇包括哲學、科學、藝術、心理學、宗教等角度切入日常生活中。歡迎聯絡：[email protected]
