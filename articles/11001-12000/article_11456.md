---
title: "靚鬼妹英國旗當波褲着，應該打靶"
date: "2018-04-14"
author: "一悠"
category: "眾說"
tags:
  - "鄭松泰"
  - "CHENG Chung-tai"
  - "泰博"
  - "國旗"
url: "https://web.archive.org/web/20190614043636/https://www.hkcnews.com/article/11456/%E5%9C%8B%E6%97%97-%E9%84%AD%E6%9D%BE%E6%B3%B0-11456/%E9%9D%9A%E9%AC%BC%E5%A6%B9%E8%8B%B1%E5%9C%8B%E6%97%97%E7%95%B6%E6%B3%A2%E8%A4%B2%E7%9D%80%EF%BC%8C%E6%87%89%E8%A9%B2%E6%89%93%E9%9D%B6"
original_url: "https://www.hkcnews.com/article/11456/%E5%9C%8B%E6%97%97-%E9%84%AD%E6%9D%BE%E6%B3%B0-11456/%E9%9D%9A%E9%AC%BC%E5%A6%B9%E8%8B%B1%E5%9C%8B%E6%97%97%E7%95%B6%E6%B3%A2%E8%A4%B2%E7%9D%80%EF%BC%8C%E6%87%89%E8%A9%B2%E6%89%93%E9%9D%B6"
---

# 靚鬼妹英國旗當波褲着，應該打靶

<figure>
<img src="https://web.archive.org/web/20190614043636im_/https://www.hkcnews.com/news_新聞/hk-discuss/2017/04/鄭松泰-區旗-國旗-20170413172507_251f_large.png" alt="">
</figure>

鄭松泰倒插國旗，建制佬，準備動議圍插佢行為不檢，好向中聯辦領功，表示有做嘢。

鄭松泰的博士學位，是在偉大祖國讀的。當年他返大陸讀，肯定比你建制佬更愛國——比你那個自稱在外國野雞大學得博士的女人——你咁愛國，又唔見你當年返大陸讀？——講開又講，可唔可以俾你那篇野雞大學博士論文來見識吓？

然而 ，阿泰在大陸讀完博士，回來做議員，竟然倒插國旗？！——你建制佬應該馬上行上去——博士阿哥，你點解咁做呀？有乜嘢唔老嚟呀？high tea傾傾呀？毛主席話——「批評和自我批評，是我們成功的武器」喎！謙虛吸收意見。

而家完全唔係，一聲不問，就準備一嘢插死你為止 ——行為不檢 ——準備釘你出局搣你柴才收科，根本是你死我活那副德性。

行為不檢？人家外國勢力——鬼仔靚鬼妹，英國旗當波褲着，國旗聞屁，以你建制佬愛國愛黨標準呀——打靶都似！

<figure>
<img src="https://web.archive.org/web/20190614043636im_/https://www.hkcnews.com/news_新聞/hk-discuss/2018/04/鄭松泰-國旗-UK-20180414183222_1d9d_large.jpg" alt="">
<figcaption>靚鬼妹英國旗當波褲着，應該打靶。照片來源：www.boausa.com</figcaption>
</figure>

<figure>
<img src="https://web.archive.org/web/20190614043636im_/https://www.hkcnews.com/news_新聞/hk-discuss/2018/04/國旗-鄭松泰-UK-20180414184258_c0b5_large.jpg" alt="">
<figcaption>還把英國國旗當鞋着。網路照片</figcaption>
</figure>

你去坎培拉，澳洲國會開會時睇吓——兩邊陣營議員，個個坐到歪歪斜斜，塲中嘈喧巴閉，一個議員正在講話，其他反對黨議員——竟然大大聲隨時插嘴搭嗲，還指手劃腳，卻無人制止。見到一個女議員 ，揸住杯水，高踭鞋在腳尖fing吓fing吓，一面同旁邊的肥仔議員，談笑傾偈，憑其口形及表情——我幾乎可以肯定 ——她們的話題與議會無關，但耳邊一聽有議題是啱嘴型的，她們竟然馬上可以彈起狂吹幾分鐘——真是神出鬼沒！已經習慣如此了。整個議會，都可以話係「行為不檢 」，最衰會議中不能影相俾各位睇吓。

但人哋澳洲政府，又運作良好喎！

香港議會 ，其實已經是十分斯文得老土的了。

冇嘢嘅，現在班建制怪，最想就將香港變成人民大會堂，人人殭屍咁坐定定——其實心中在想如何洗黒錢及情婦——有議案就人人舉手通過。

鄭松泰所言，這件國旗事，真是十分荒唐，這才是真正的內耗。成日見撐建制的集會後，國旗亂插垃圾桶，隨地踩，卻從未見建制佬出聲指責。同建制佬玩泥漿摔角，真是香港愈來愈低B。

<figure>
<img src="https://web.archive.org/web/20190614043636im_/https://www.hkcnews.com/news_新聞/hk-discuss/2018/04/鄭松泰-國旗-垃圾-20180414183315_e060_large.png" alt="">
<figcaption>反完佔中，國旗踩在腳下，又有幾尊重國旗呀！《蘋果日報》照片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190614043636/https://www.hkcnews.com/aboutus/#subscribe)

---

![博客 | 一悠](https://web.archive.org/web/20190614043636im_/https://www.hkcnews.com/uploads/avatars/2c58e158-9035-4161-92ef-b4b56f5e3747.png?873536568)

**博客 | 一悠**

【一悠・到此一遊】喜歡談古論今，也常談股論金。心理、鋼琴、股票、教育，交义感染，交流一下。學歷：香港中文大學文學士，研究院教育文憑，澳洲新南威爾斯大學碩士（堅有證書㗎，卻無野雞大學博士，也不必請律師去找證書）
