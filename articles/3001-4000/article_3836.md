---
title: "Ｗhere is the blood？"
date: "2017-05-09"
author: "前線科技人員"
category: "眾說"
tags:
  - "紅十字會"
  - "redcross"
  - "香港紅十字會"
  - "hk red cross"
  - "红 十字 会"
url: "https://web.archive.org/web/20210712005012/https://www.hkcnews.com/article/3836/%E7%B4%85%E5%8D%81%E5%AD%97%E6%9C%83-3836/%EF%BC%B7here-is-the-blood%EF%BC%9F"
original_url: "https://www.hkcnews.com/article/3836/%E7%B4%85%E5%8D%81%E5%AD%97%E6%9C%83-3836/%EF%BC%B7here-is-the-blood%EF%BC%9F"
---

# Ｗhere is the blood？

【撰文：胡人傑】

<figure>
<img src="https://web.archive.org/web/20210712005012im_/https://www.hkcnews.com/news_新聞/hk-discuss/2017/05/年齡分布-Hong%20Kong-人口普查-20170509173124_2139_large.png" alt="">
<figcaption>資料來源：US Census － Hong Kong Population Pyramid</figcaption>
</figure>

睇吓張香港嘅人口年齡分佈圖，我真係唔知點解啲人諗住靠學生捐血可以頂得住樓上班老人家，乜嘢學制都死啦，點解將 [焦點放喺年青人身上](https://web.archive.org/web/20210712005012/https://thestandnews.com/society/%E8%BF%91%E6%9C%9F%E8%A1%80%E5%BA%AB%E9%A0%BB%E5%91%8A%E6%80%A5-%E7%B4%85%E5%8D%81%E5%AD%97%E6%9C%83%E6%8F%90%E4%B8%89%E5%A4%A7%E5%8E%9F%E5%9B%A0/) ？年青捐血者日漸減少根本係expected，應該早有準備，而唔係講到啲學生係問題焦點咁。

不如現實啲，紅十字會係咪要研究下點樣提升系統效率，同吸收多啲中年捐血者呢？中心嘅開放時間仲係咪適合今時今日7x24嘅打工仔呢？可唔可以用網上預約、手機提示改善人流峰值問題呢？起碼現時一個現象就係平時中心冷清清，但一見吹雞就爆煲：

<figure>
<img src="https://web.archive.org/web/20210712005012im_/https://www.hkcnews.com/news_新聞/hk-discuss/2017/05/捐血-hk%20red%20cross-HK-20170509173152_1850_large.png" alt="">
</figure>

面對峰值問題，增加設施應付未必係辦法，因為血液 [存儲期有限](https://web.archive.org/web/20210712005012/http://www5.ha.org.hk/rcbts/hkarticle.asp?bid=54&sid=10&MenuID=3#.WRGYo1WGOpp) ，高峰期收集所得用唔切就要報銷，無助補充低峰期嘅不足，所以就係一個系統效率、而唔係系統容量嘅問題。即係，淨係加捐血中心冇用過喎，要善用今日科技去協調人流、整年均勻去捐血中心先得㗎，依家得個咁嘅 [懷舊網站](https://web.archive.org/web/20210712005012/https://www.blooddonor.org.hk/index.cfm) ，網上預約呢類協調功能就冇㗎啦，睇住捐血紀錄頂住先啦。

除咗系統效率問題，亦可以考慮：

（1）縮減下次捐血時限──男性以前係3個月，近年縮到75日，但其實 [美加都係56日](https://web.archive.org/web/20210712005012/http://www.redcrossblood.org/donating-blood/donation-faqs) ，據研究一般人一個月鬆啲已經回復紅血球數量。呢個唔一定係叫人每年捐足6 次，只係增加個人時間調動靈活性，唔駛因為得閒但又俾時限阻住，等夠時限又輪到唔得閒，失諸交臂。

（2）廢除對男同志終身不能捐血限制──世界醫學進步，對 AIDS 日漸了解，所以近年都已經對 [LGBT 捐血者有所開放](https://web.archive.org/web/20210712005012/http://www.redcrossblood.org/donating-blood/lgbtq-donors) ，唯獨香港同台灣落後，仍然停留喺80年代思維。

<figure>
<img src="https://web.archive.org/web/20210712005012im_/https://www.hkcnews.com/news_新聞/hk-discuss/2017/05/捐血-Hong%20Kong-redcross-20170509173213_13a6_large.png" alt="">
<figcaption>紅十字會年報 2016，P.47</figcaption>
</figure>

根據紅十字會年報，香港捐血者約17萬，佔人口3%唔到，捐血者年齡分佈顯示，人口最重飛嘅51~60歲捐得最少（60歲以上就由佢啦），其實大把空間可以開拓，中年唔捐得咁密咪靠人多囉，中年組別健康人數比例相對青年低，咁咪靠提高健康中年嘅捐血意識囉。

留意16-20歲組別係一個5年區間，其他皆為10年，原因相信係16歲為最低捐血年齡，唔可能整個11-20歲組別出嚟，並無他意（唔好咁多陰謀論）。同其他年齡組別比較上，16-20歲嘅13.3%一啲都唔低，其實係同21-30歲組別差不多咁踴躍，雖然就算13.3%都跑贏 [人口近乎佢4倍](https://web.archive.org/web/20210712005012/https://www.census.gov/population/international/data/idb/region.php?N=%20Results%20&T=10&A=separate&RT=0&Y=2017&R=-1&C=HK) 嘅51-60歲組別…

唔好學埋晒689啲口號治港，實實在在研究問題，好過同人網上鬥嘴啦，就算鬥嘴都要直接、全面解答，一路就係講啲唔講啲，俾人chok 吓又講多啲，冇陰謀都搞到好似有陰謀咁啦。其實紅會到依家都未答晒啲問題㗎，人哋 challenge 你有幾多非本地人用咗本地血丫嘛，點解你唔順便講埋非本地人嘅入院次數呢類咁嘅數據呢，我印象中係幾個%咁細微，唔好又要等人 chok 你先講啦。

仲有，醫管局五百萬年薪啲高層去晒邊？點解要我呢啲街坊做埋你嗰份？你哋淨係識出糧㗎？點解你哋自己睇唔到問題？點解唔搞個宣傳自己捐血、鼓勵中年人捐血？

係，我都係中年人，我都好耐冇捐血，呢兩日去囉，不過捐血中心如果開放到10pm 就 very good 喇，我每日搞東搞西搞到 9pm 先去食飯，你哋 7pm 就收檔真係好麻煩。

當然，年青人熱心公益捐血係好事，我亦希望你哋依據健康狀況繼續良好習慣，只不過數據顯示，年青人已經克盡己責，依家係輪到中年朋友，尤其係60後挺身而出。自己香港自己救，今次唔好推晒落年青人身上啦。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712005012/https://www.hkcnews.com/aboutus/#subscribe)

---

![博客 | 前線科技人員](https://web.archive.org/web/20210712005012im_/https://www.hkcnews.com/uploads/avatars/3c1bf2ea-549a-40a0-956c-cf1f6368bd63.png?1136821601)

**博客 | 前線科技人員**

【前線科技人員專欄】前線科技人員成立於2015年2月，核心由科技界人員組成。成立目的為從科技人員前沿角度剖析時事，為業界、為香港發聲。
