---
title: "陳美齡：我而家唔係做教育局長，亦唔會做教育局長"
date: "2017-05-08"
author: "眾新聞記者"
category: "眾聞"
tags:
  - "特首"
  - "林鄭月娥"
  - "林鄭"
  - "Carrie Lam"
  - "吳克儉"
  - "Eddie Ng"
  - "教育局局長"
  - "Secretary for Education"
  - "陳美齡"
url: "https://web.archive.org/web/20210629230914/https://www.hkcnews.com/article/3786/%E9%99%B3%E7%BE%8E%E9%BD%A1-%E5%90%B3%E5%85%8B%E5%84%89-%E6%9E%97%E9%84%AD%E6%9C%88%E5%A8%A5-3786/%E9%99%B3%E7%BE%8E%E9%BD%A1%EF%BC%9A%E6%88%91%E8%80%8C%E5%AE%B6%E5%94%94%E4%BF%82%E5%81%9A%E6%95%99%E8%82%B2%E5%B1%80%E9%95%B7%EF%BC%8C%E4%BA%A6%E5%94%94%E6%9C%83%E5%81%9A%E6%95%99%E8%82%B2%E5%B1%80%E9%95%B7"
original_url: "https://www.hkcnews.com/article/3786/%E9%99%B3%E7%BE%8E%E9%BD%A1-%E5%90%B3%E5%85%8B%E5%84%89-%E6%9E%97%E9%84%AD%E6%9C%88%E5%A8%A5-3786/%E9%99%B3%E7%BE%8E%E9%BD%A1%EF%BC%9A%E6%88%91%E8%80%8C%E5%AE%B6%E5%94%94%E4%BF%82%E5%81%9A%E6%95%99%E8%82%B2%E5%B1%80%E9%95%B7%EF%BC%8C%E4%BA%A6%E5%94%94%E6%9C%83%E5%81%9A%E6%95%99%E8%82%B2%E5%B1%80%E9%95%B7"
---

# 陳美齡：我而家唔係做教育局長，亦唔會做教育局長

<figure>
<img src="https://web.archive.org/web/20210629230914im_/https://www.hkcnews.com/news_新聞/hk-discuss/2017/05/陳美齡-20170508152428_1cdc_large.jpg" alt="">
<figcaption>陳美齡今早接受商台訪問時，被主持人多次追問是否出任教育局長。(《在晴朗的一天出發》FB照片)</figcaption>
</figure>

陳美齡今早接受商台節目《在晴朗的一天出發》時，被主持陳志雲等人多次追問有關她是否出任教育局長。這是陳美齡 [上月底接受《眾新聞》訪問](https://web.archive.org/web/20210629230914/https://www.hkcnews.com/article/3588/%E5%90%B3%E5%85%8B%E5%84%89-%E6%9E%97%E9%84%AD%E6%9C%88%E5%A8%A5-%E9%99%B3%E7%BE%8E%E9%BD%A1-3588/%E7%8D%B2%E6%9E%97%E9%84%AD%E9%82%80%E4%BB%BB%E6%95%99%E8%82%B2%E5%B1%80%E9%95%B7%EF%BC%9F-%E9%99%B3%E7%BE%8E%E9%BD%A1%EF%BC%9A%E3%80%8C%E5%B8%8C%E6%9C%9B%E5%B8%B6%E6%96%B0%E9%A2%A8%E5%85%A5%E9%A6%99%E6%B8%AF%E6%95%99%E8%82%B2-%E4%BB%BB%E4%BD%95%E5%B4%97%E4%BD%8D%E9%83%BD%E9%A1%98%E6%84%8F%E3%80%8D) 後，首次公開談及出任教育局長一事。以下是商台訪問的部分內容：

**問：《在晴朗的一天出發》主持人**

**陳：陳美齡**

**問：點解會有疑似局長的說法？**

陳：係一個記者問我，我話No Comment，變成全部啲人話可能係、可能唔係，有論爭喺度。

**問：你講No Comment之前，可有想過會引起揣測，不如直接話：「唔係」？**

陳：我家姐都話，你話唔係，就沒咁多事。

**問：你今早可會有一個更清楚的說法？**

陳：我個朋友話我聽，「假設性問題你應該唔答」。

**問：究竟有否邀請你，這是一個事實？（指林鄭月娥有否邀請陳美齡任教育局長）**

陳：就算她是考慮都是對我很大鼓勵，大家都熱心希望小朋友好，大家都有好多提議，如果她有考慮，即表示她對我的提議有啲興趣，對我來說是很大鼓勵。

**問：據你理解她是否有考慮、或者向你提過邀請你的想法？**

陳：假設性問題不應回答。

**問：這不是事實性問題嗎，係有同無？**

陳：我諗我唔好答。

**問：你見過林鄭月娥是事實，幾時見過她？和她談了什麼？**

陳：我不可以話我沒見過她，是事實來的，我有見過她，傾過教育，佢好有興趣。

**問：是她主動找你？**

陳：唔係，大家的朋友，想大家見面。

**問：會面過程她反應是什麼，你感覺她同意你的說法？**

陳：她很有興趣，例如我講，教育是要應令社會有流動性，但現在香港的教育，反而是你有錢繼續有好教育，如果是基層家庭，教育沒那麼多選擇；香港教育對考試太重視，成日在評估，但評估的方法是否正確要討論。我提出這些，她很有興趣，我覺得她也幾同意，不是直接講同意，但她有興趣。

**問：她有否問你，不如你多些返來港、或留在港，為香港教育做多些事？**

#### 陳：佢沒咁直接講，但她有問我，是否對香港很有感情，我說，梗係有感情啦。

**問：在你的說法當中，她表示最有興趣是那個層次？**

陳：其中一個是老師待遇問題，我覺得老師的待遇不平均，就算有資格，請你做合約又得、副教師又得，很多名稱，而且薪酬不同。

**問：與林太可有再約見面更深入交流？**

#### 陳：其實唔係一次，係見過幾次，不過好多人在一齊，不是兩個人見面，未試過只兩個人見面。

<figure>
<img src="https://web.archive.org/web/20210629230914im_/https://www.hkcnews.com/news_新聞/hk-discuss/2017/04/陳美齡-20170427231747_9ce9_large.jpg" alt="">
<figcaption>陳美齡說，近日坊間討論她是否出任教育局長，令港人多認識她當歌手以外的另一面。(美齡細語FB照片)</figcaption>
</figure>

****

**問：坊間有質疑陳美齡是唱歌的，最多只是送三個兒子入史丹福，如何回應這些質疑？假設你出任公職，大家都會有些質疑。**

陳：今次對我來說，感到開心的，是令香港朋友對我有更多認識，係我仲唱緊歌，但大家認識我，同現在差了幾十年。差了30幾年，我其中有成長，我做了教育博士、教了30多年大學，出了80幾本書，影響到日本兒童福利、權利問題，我覺得有意義的經驗，今次香港朋友對我有更多認識是好處，不單是唱歌。

**問：你覺得你的經驗和履歷，足以令你為香港教育服務？**

陳：我唔敢話自己可投入服務，希望可做提案，有時真的當局者迷，因為香港比較自己睇自己，反而外面回來看香港，我覺得是我優點，我在外面看，可以做比較冷靜的評估，我也沒有政治性偏向，我看香港教育可能比較清楚，沒咁多利害關係。

**問：有網上意見說，你在日本多年，質疑你有幾熟悉香港、離地，覺得那是你的缺點。**

陳：以學者來講，你不需要在那個地方生活、長大，先可以評估那個地方的教育制度。我覺得自己是研究者，我花了10個月去研究香港教育制度，同外國比較、用theory評估，還有同香港好多人傾過，我覺得我聽到好多心聲。我本書是反映大家心聲，好多教育持分者各有各怨言，各有各痛苦，如有些提案，不一定是完美提案，希望大家可討論或激論，這個好、這個不好；這個做到、這個做不到，令社會有論爭，我覺得值得。

**問：（關於BCA/ TSA評估）教育局長吳克儉說，全世界叻的都是這樣做，是否這樣？**

#### 陳：梗係唔係啦，梗係唔係啦 ，我們考試成日都係世界上頭5名，其他考得好的例如上海、新加坡，操到好似香港咁。小朋友快樂嗎？並不快樂。操出來的成人是否全世界最好、拿最多Nobel Prize，開到最大公司？唔係。最精英的人未必是經這些考試操練出來，在美國，Microsoft、Apple、Tesla的人才，不是這種教育方法操練出來的人才。

#### 搵人才、教人才，有很多方法，考試只是其中一個方法，是很殖民地的想法，操練一班守規矩的人出來，好聽話、叻的人出來幫他管理殖民地，所以公務員就是這樣操出來，好高水準。但不只是公務員，世界上需要好多人think out of the box，不可被機械代替、不可被robot代替，需要一班小朋友是我們想像不到的、很精銳的，不是這個system教出來的。若只是跟system來做，香港會被淘汰。香港是服務經濟，要諗別人諗不到的東西，否則我們沒資源。

**問：你是否贊成林鄭月娥提先擱置小三BCA？**

陳：應該擱置，若不，不夠時間討論，如果討論得快，快點做，否則等吓唔緊要。唔考小三BCA，唔係一件咁大的事，小朋友要多空間成長，很多小朋友，未專心開始讀書，現在迫他們由幼稚園開始讀書，我覺得小朋友的童年痛苦，我很心痛。

<figure>
<img src="https://web.archive.org/web/20210629230914im_/https://www.hkcnews.com/news_新聞/hk-discuss/2017/04/陳美齡-20170427210616_4532_large.jpg" alt="">
<figcaption>陳美齡形容，自己不是虎媽，而是牛媽。(美齡細語FB照片)</figcaption>
</figure>

**問：你係一個點樣嘅媽咪？**

陳：我唔係虎媽，有人話我係牛媽，好勤力、好忠心、好忠於職責、好捱得。我係兼職媽媽，要處理家事、湊仔、又要做嘢，好捱得，真係好捱得，但唔知點解很喜悅，小朋友給我很多快樂，玩得好興奮，玩之中也教到他們好多嘢。

**問：如果有機會做公僕，如果有機會是問責團隊之一，會是什麼樣的公僕？**

陳：我諗係牛公僕，好捱得，捱得打、捱得鬧，唔會放棄。我唔知點解會咁緊張小朋友，睇到好多媽媽，講講下會哭，師長可以講一杯紅茶講3個鐘。

**問：你可以聽到咁多，為何政府聽不到？我們教育制度向前行的最大阻礙是什麼？**

陳：做公務員好耐的人，很明白政府制度，有時家長、校長有提議，公務員身分會想到十個做不到的理由，好難令提議通過這個關。我希望大家俾多些空間想像，所有事都是人做出來，就算不是立即做到，也希望有多些討論空間，不要立即想到十個做不到理由，有少少可能性的，都應為小朋友做。當然不是容易，百多年的制度，回歸20年也是這個制度，殖民地制度要改，而家不是英國殖民地，我哋係自己管自己。當然係難，只要我們有熱心，我覺得做到，因香港人是精英。唔好講咁多，用好多想像力去做。

**問：有人說你沒行政經驗，你入政府之後點管治公務員？**

#### 陳：我唔係做教育局長，其實，講真一句，我而家唔係做教育局長，我亦唔會做教育局長，即我覺得啦吓，所以呢個問題，我唔需要答。但我希望就算邊個做到教育局長都好，唔好用由而家一路落嚟教育局長嘅想法做嘢，做教育局長，係為所有小朋友及香港的未來，唔係只管一樣，係管未來，係好緊要，係管香港唯一資源，係管香港的「金礦、鑽石、石油」，希望有好多想像力、好多努力、好多不怕批評的勇敢，去做呢件事。

#### Think out of the box，我知不容易，因在政府好難，有好多規限，下面的人都係精英，大家都好硬頸。你唔係去管人，做乜嘢首長都唔係去管人，你去inspire人，去令他們的力量走出來，激發他們好熱心、好熱情，激情去追求理想，呢個係局長的最大任務，你係去inspire人，唔係去管人，一去管人就好巴閉，你個職位唔係巴閉，你係servant，是服侍人的一個位，唔可以唔記得是公僕，你去迫人做，如果佢無心，件事做唔成。但係我覺得現在很成熟可做教育改革，原因就係有不滿，有不滿即有改變、有希望，我們的energy已集中，所以現在是很成熟的改革機會。

**問：你可會願意放棄你的工作，甚至居住在香港一段長時間，為香港作出貢獻？**

陳：好似我答《眾新聞》一樣，如果件事大過我自己，我覺得每個人都應該去搏命。就算聽緊電台節目的人都一樣，若那件事大過你自己，也要作出貢獻，每個人貢獻不同，我不知自己做到幾多，如果我做得到，我當然去搏命，我覺得件事大過我自己。

**問：你剛才說自己不會做教育局長，意思可是你要貢獻的話，會以顧問形式，而非全職公務員？**

陳：老實講，我完全係白紙一張，我都唔知自己可以做什麼，只是開始。但我覺得大家在討論，而是一件非常好的事，因為教育的問題是很濕碎的問題，很大框框，但內有很多細節要討論，因不是簡單的事，做任何改革都好，需要很多人英姿才行，現在我們有很多有心人在講緊件事，主要唔係我，主角係改革，是小朋友，不是我。

  
 **問：如果林太問你，你會願意服務哪個崗位？**

陳：死啦，咁早，我諗唔到。我係講朝早個早，我未食早餐、未飲奶茶，我而家好困擾，我唔知。

  
 **問：會是局長、委員、中策組？**

#### 陳：我始終覺得唔係你自己想做乜嘢就做乜嘢，就算我做藝能界，人地搵你你先有工做。

**問：在香港有全職工作可會比較困難？**

陳：日本方面的工作有問題。

  
 **問：如果有一個全職工作，陳美齡你覺得可發揮到，你可會考慮放棄日本工作？**

#### 陳：我團火未熄，太多水潑落來會熄火都未定，暫時未知。

  
 **問：你而家唔知自己乜嘢工作崗位可發揮到，如果有，你係願意投入這份工作？**

#### 問：睇下什麼崗位、是否適合自己，等於考大學一樣啦。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629230914/https://www.hkcnews.com/aboutus/#subscribe)
