---
title: "勞動節─涼薄的記念…"
date: "2017-05-01"
author: "落區"
category: "眾說"
tags:
  - "香江"
  - "HK"
  - "香港"
  - "Hong Kong"
  - "勞工"
  - "五一勞動節"
url: "https://web.archive.org/web/20210630183149/https://www.hkcnews.com/article/3634/%E4%BA%94%E4%B8%80%E5%8B%9E%E5%8B%95%E7%AF%80-%E5%8B%9E%E5%B7%A5-%E9%A6%99%E6%B8%AF-3634/%E5%8B%9E%E5%8B%95%E7%AF%80%E2%94%80%E6%B6%BC%E8%96%84%E7%9A%84%E8%A8%98%E5%BF%B5%E2%80%A6"
original_url: "https://www.hkcnews.com/article/3634/%E4%BA%94%E4%B8%80%E5%8B%9E%E5%8B%95%E7%AF%80-%E5%8B%9E%E5%B7%A5-%E9%A6%99%E6%B8%AF-3634/%E5%8B%9E%E5%8B%95%E7%AF%80%E2%94%80%E6%B6%BC%E8%96%84%E7%9A%84%E8%A8%98%E5%BF%B5%E2%80%A6"
---

# 勞動節─涼薄的記念…

呢幾日去左好幾間中學，同同學仔講解有關五一會進行嘅一個行動，分享番落區接觸街坊嘅處境同生活，預備佢地可以有能力同街坊對話，呢啲準備功夫就不在話下，不過，其實最重點係我哋去問啲同學仔一樣嘢 : 「究竟點解要喺勞動節去關心街坊呢？」… 當我哋向同學仔問呢個問題時，其實又帶出另外一個問題 : 「點解會有勞動節呢個節日呢？個起源喺邊到嚟呢？」

我嘗試整合番同學仔嘅回應 :

「五一黃金週，俾啲大陸人落嚟shopping …」(好明顯受傳媒嘅訊息影響)   
 「可以放假囉！」(好明顯hea緊我)   
 「我知！多謝勞工階層，同佢地慶祝！」(跟住我問：「既然要慶祝，咁點解仲有咁多勞工階層都冇得放假嘅？ 」）   
 「因為啲勞工好慘，好似而家香港咁，所以要你記住有佢哋存在，要關注佢哋。」(算有啲sense，但係仍未講倒重點。)

而勞動節嘅起源更加係百分之一百唔知道， 其實番學咁多年放咗咁多次勞動節假期， 可能學校都冇話過俾佢哋知。咁點解要放，就更加唔會有同學仔花時間了解，總知有假放就得啦，唔駛番學先至係重點，了解勞動節嘅起源可能喺佢地眼中係錯咗重點！！所以我哋透過提問式嘅討論交流，得到少少嘅結論，同學仔共識節日有兩種目的，一種係慶祝一啲野， 而另一種係記念一啲野，當講到呢到，佢地就明白係記念一啲事，話梗係啲勞工受到唔公平嘅對待啦，要爭取權益。我再追問：「點解會諗倒係爭取權益嘅記念？」同學仔講：「梗係關權益事啦，你睇下而家香港就知啦，啲打工仔人工冇增加過仲跌咗，啲清潔工呀，外判呀又減成本低工資，做低下階層咁多年以嚟都係被剝削架啦！生活邊有好過啫！」

明眼嘅同學仔挑起咗條筋之後彷彿看透世情咁樣，其實佢哋好知道香港發生緊乜嘢事，只係感到無力同埋會諗 : 「我又可以做倒啲咩呢? 只係一個細路…」

<figure>
<img src="https://web.archive.org/web/20210630183149im_/https://www.hkcnews.com/news_新聞/hk-discuss/2017/04/HK-勞工-五一勞動節-20170501074408_277f_large.jpg" alt="">
</figure>

#### 勞動節記念嘅正正就係有關勞工爭取權益嘅事，喺一八八四年嘅美國，係工業革命嘅年代，美國工人有感於每日工作勞苦，工廠商人要求勞工增加工時，提升生產力，令到工人作業時間過長，希望資方可以改善待遇，於是發起「三八制」運動；即係向資本家要求每日工作八小時，私人餘閒八小時，休息八小時嘅運動。

喺一八八六年五月一日舉行大罷工，參加示威運動者多達二十萬人。掌權者視呢次示威運動為暴動行為，警方以武力鎮壓示威者，致不幸釀成流血慘案，多人死傷，為咗紀念呢段壯烈嘅歷史， 喺巴黎舉行嘅第二次國際成立大會通過決議， 將5月1日定為國際勞工節，要求各國嘅勞工共同努力，為八小時工作日而奮鬥。

睇番呢個三八制運動嘅歷史，再睇番而家香港， 雖然我地嘅工業已經漸漸息微，換嚟嘅係知識型經濟，服務業、金融業嘅蓬勃，精英主義同專業認證令城市更文明更昌盛（官方係咁講，雖然我唔認同），話就話每日工作八小時，但另外嘅十六小時， 勞工階層係唔係真係可以享有八小時餘閒同八小時嘅休息時間呢？相信大家都有目共睹，拾荒婆婆由朝早六點做到夜晚八點，有時仲唔敢返屋企喺啲紙皮側邊到瞓過夜，驚俾人偷左啲生計；外判清潔工由於工資一直都低過政府直接聘請嘅工友，為左生計，好多都要打兩份工，八加八可能工作係十六小時都未定；好多外判制度下嘅工作都呈現緊十八世紀工業時代嘅剝削，雖然未必係奴役你，要你工作好多個鐘頭，不過喺一啲合約上嘅細節、假期加班工資嘅計算、工作嘅處境剝削，以及人神共憤嘅強積金對沖，呢種傾斜資方利益嘅措施， 都彷如一種種機關算盡，想慳得就慳，隱藏性地剝削勞工嘅權益，乘基層缺乏對權利嘅認知去圖利賺到盡。

#### 勞動節可能喺好多人心目中係一個難得嘅假期可以休息，勞工爭取權益嘅歷史已經遺忘得一乾二淨。但呢種奴役勞工，剝削權益嘅苦痛歷史，仍然喺世界每一個角落，藉著全球化、官商同謀、極權經濟主義，以及外判包銷制度等共同嘅協作下，結構性地無休無止去欺壓基層勞動群體。

唔想咁複雜，就簡單啲去諗，勞動節我哋有得放假，但點解好多基層勞工階層都冇得放，又話勞動節係屬於佢哋嘅？咁我哋又係唔係一種涼薄嘅記念呢？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630183149/https://www.hkcnews.com/aboutus/#subscribe)

---

![博客 | 落區](https://web.archive.org/web/20210630183149im_/https://www.hkcnews.com/uploads/avatars/222b2172-bbab-48e0-88ba-3c7c229d881a.png?556908906)

**博客 | 落區**

【落區】落區是「關懷貧窮學校」帶領參與者學習認識本地貧窮問題，了解基層群體處境，持續與街坊建立關係的行動之一。落區意指要了解基層狀況，首先要進入社區，專欄會分享平日落區與街坊接觸的故事，基層生活的點滴，細看社會貧窮問題，一同反思生活與信仰。「關懷貧窮學校」是基督教機構新福事工協會轄下的部門，負責推動關懷貧窮教育，讓更多人關注本地貧窮問題及加入服侍基層群體的行列。
