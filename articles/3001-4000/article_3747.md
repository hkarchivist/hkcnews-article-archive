---
title: "眼淚並未被冷漠抹乾"
date: "2017-05-09"
author: "落區"
category: "眾說"
tags:
  - "貧窮"
  - "拾荒者"
url: "https://web.archive.org/web/20210703095341/https://www.hkcnews.com/article/3747/%E8%B2%A7%E7%AA%AE-%E6%8B%BE%E8%8D%92%E8%80%85-3747/%E7%9C%BC%E6%B7%9A%E4%B8%A6%E6%9C%AA%E8%A2%AB%E5%86%B7%E6%BC%A0%E6%8A%B9%E4%B9%BE"
original_url: "https://www.hkcnews.com/article/3747/%E8%B2%A7%E7%AA%AE-%E6%8B%BE%E8%8D%92%E8%80%85-3747/%E7%9C%BC%E6%B7%9A%E4%B8%A6%E6%9C%AA%E8%A2%AB%E5%86%B7%E6%BC%A0%E6%8A%B9%E4%B9%BE"
---

# 眼淚並未被冷漠抹乾

【撰文：鄧永謙】

帶咗班同學仔去拾荒體驗，代入長者工作嘅處境，有一組嘅經歷特別深刻，活動後俾同學仔分享番啲感受，佢地講番俾我聽，頭先喺執紙皮過程佢咗遇到一位八十多歲嘅婆婆，佢正喺到忙緊整理啲紙皮，同學仔諗住幫佢手，婆婆就唔多理佢咗，當佢咗諗住走嘅時候，有個同學仔發現自己個衫袖有血，喺到諗唔通自己受咗傷？跟住睇吓自己個身有冇流血，又冇噃！有個同學仔就回望睇吓佢哋接觸過嘅婆婆，原來啲血係婆婆架！婆婆隻手到有個小傷口，啲血一直流，流到落隻腳度，但婆婆冇理會個傷口，仍然埋首喺佢堆紙皮度，同學仔拿拿臨話俾佢知，同埋忍唔住拎啲紙巾出嚟幫婆婆止血。婆婆其實直到同學仔拎出紙巾前都唔知自己受咗傷，到知道嘅時候就講自己啲皮好厚好硬淨，冇咁易傷咁話。

<figure>
<img src="https://web.archive.org/web/20210703095341im_/https://www.hkcnews.com/news_新聞/hk-discuss/2017/05/貧窮-落區-拾荒者-20170508230129_10cd_large.jpg" alt="">
<figcaption>同學仔落區體驗長者拾荒為生。筆者提供</figcaption>
</figure>

問番同學仔見到婆婆隻手流血呢件事有咩感受，佢地都覺得好唔開心，忙碌嘅拾荒工作令到婆婆都唔為意自己受咗傷，咁大年紀真係唔應該咁操勞。而其中有位同學仔，當我想邀請佢分享嘅時候，見倒佢拎住張紙巾喺雙眼附近到遊走，眼睛通紅……似乎喺我哋一路講緊婆婆件事啲時候，佢一直聽住已經流緊眼淚，都喊咗一段時間......佢嘅眼淚仲滴濕咗喺佢寫感受嗰張紙度......喺一陣愕然嘅氣氛中，想邀請佢講下感受，同學仔搖頭表達唔想，想繼續以眼淚去表達自己嘅感受......

當時唔知道亦唔敢肯定同學仔係唔係為咗婆婆嘅受傷而流淚（完了活動後問番證實咗同學仔係為婆婆流淚嘅…），不過喺最尾嗰陣想嘗試鼓勵番同學仔，做咗一個總結，分享俾佢地知過往喺好多次體驗活動裡面，都有同學仔曾經為佢地遇見過嘅拾荒長者而流下眼淚，為到佢地嘅處境感到難受，唔明白社會點解冇照顧到呢班長者，俾嗰少少津貼其實不足以令長者可以安穩生活，仍要為餘生奔波。通常我地都特別嘅向流淚嘅參與者表達欣賞同多謝，好多謝佢地將街坊放喺心裡面，好多謝佢地以眼淚表達佢地對街坊心同感受嘅景況，點解呢？

我哋香港人好耐好耐都冇為到香港嘅社會問題，貧窮嘅狀況，以及基層街坊面對困難嘅處境而流淚，因為我哋喺呢個社會慣咗理性接受社會問題，會諗政策諗分配資源去解決佢，用數據嚟評估種種問題嘅嚴重性，我哋訓練到要習慣理智去處理呢啲情況，都好正常嘅，不過咁樣嘅想法令我哋嘅同理心被埋沒咗，唔能夠感性去觸摸面對問題嘅街坊佢嘅感受，佢哋地嘅狀況冇連結到我哋嘅慈心，佢哋所受壓迫同排斥因為理性令我地感受唔倒，能夠為街坊流出同理心嘅眼淚實在係好難得，呢個世代好需要更多懂得為社會問題流淚嘅人，讓我哋從知性嘅層面走入進深嘅層次，以情理兼融嘅態度去解決問題，比官僚嘅行政主導管理更有人性，社會將會更有同理心。

昔日耶穌流出寶血捨命為我哋洗去罪孽，觸動基督徒以生命去回應這份愛嘅救贖，今日婆婆呢道傷痕嘅血流，換回呢個冷漠社會一個初心，恢復一份對人嘅重視同著緊，對生命嘅一份反思同尊重。

#### 希望有更多嘅人能夠好似呢位同學仔嘅經歷咁樣，有多一份對貧窮嘅觸動，流下同理心嘅眼淚，沖洗呢度嘅冷漠，以愛潤澤我城，連結眾人生命。

***作者簡介：新福事工協會關懷貧窮學校事工主任***

******


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210703095341/https://www.hkcnews.com/aboutus/#subscribe)

---

![博客 | 落區](https://web.archive.org/web/20210703095341im_/https://www.hkcnews.com/uploads/avatars/222b2172-bbab-48e0-88ba-3c7c229d881a.png?556908906)

**博客 | 落區**

【落區】落區是「關懷貧窮學校」帶領參與者學習認識本地貧窮問題，了解基層群體處境，持續與街坊建立關係的行動之一。落區意指要了解基層狀況，首先要進入社區，專欄會分享平日落區與街坊接觸的故事，基層生活的點滴，細看社會貧窮問題，一同反思生活與信仰。「關懷貧窮學校」是基督教機構新福事工協會轄下的部門，負責推動關懷貧窮教育，讓更多人關注本地貧窮問題及加入服侍基層群體的行列。
