---
title: "人真係要靠衣裝？"
date: "2017-05-06"
last_updated: "2017-05-06 17:31:07"
author: "落區"
category: "眾說"
tags:
  - "貧窮"
  - "拾荒者"
url: "https://web.archive.org/web/20210703134857/https://www.hkcnews.com/article/3745/%E8%B2%A7%E7%AA%AE-%E6%8B%BE%E8%8D%92%E8%80%85-3752/%E4%BA%BA%E7%9C%9F%E4%BF%82%E8%A6%81%E9%9D%A0%E8%A1%A3%E8%A3%9D%EF%BC%9F"
original_url: "https://www.hkcnews.com/article/3745/%E8%B2%A7%E7%AA%AE-%E6%8B%BE%E8%8D%92%E8%80%85-3752/%E4%BA%BA%E7%9C%9F%E4%BF%82%E8%A6%81%E9%9D%A0%E8%A1%A3%E8%A3%9D%EF%BC%9F"
---

# 人真係要靠衣裝？

【撰文：鄧永謙】

有次帶一班學生去接觸拾荒長者，完咗返去分享嗰時個學生話：「 我地搵到個婆婆，同佢傾咗一陣偈，仲教我地點整理啲紙皮， 不過我見佢著住對剔剔波鞋，我諗佢應該都唔係好窮啫。」 跟住我地再嘗試問佢：「點解你會覺得因為婆婆著住對靚波鞋， 所以唔會窮得去邊呢？」，學生：「咁人靠衣裝馬靠鞍嘛， 你著咩咪代表緊你有冇錢囉。」

<figure>
<img src="https://web.archive.org/web/20210703134857im_/https://www.hkcnews.com/news_新聞/hk-discuss/2017/05/貧窮-香港人-拾荒者-20170506153757_20df_large.jpg" alt="">
</figure>

心諗：「人真係要靠衣裝嘅咩？」 外表同形象嘅重要性呢種做人嘅核心價值，究竟係幾時放咗喺我哋嘅心裡面嘅呢？而我哋又點解會buy呢套嘢嘅呢？ 富有同貧窮又幾時會由衣裝嚟斷定呢？呢一串嘅問題，正正喺一個咁著重階級觀念嘅社會當中係好值得去反思嘅。基層人嘅貧窮，成功人士嘅富有，喺意識形態中已被定為上下優劣之分，基層被塑造成有需要被支援嘅群體，由有權勢者及局內人去施予，佢地嘅權利係由掌權者俾嘅，因為掌權者認為佢地冇能力爭取。

**所以阿婆著住對剔剔波鞋，就因為衣裝上升呢而喺其他人眼中脫貧啦。** 後來，再去搵呢個婆婆傾偈，讚佢對剔剔波鞋好靚，婆婆話：咩靚呀，喺街口個垃圾站見倒有人掉出嚟唔要之嘛，又啱著咪著囉。」

有次喺街到幫個婆婆執紙皮，個街坊企喺隔離就講啦：「唓，你駛乜幫佢執呀，佢有層樓架，執紙皮嚟賺錢買花戴之嘛，唉。」 都冇乜點理個街坊，繼續幫婆婆整啲紙皮，因為唔係從佢嘅身家去衡量佢值唔值得關心，而係睇倒佢只係一位長者，喺到好辛勞咁整理紙皮，跟住婆婆細細聲講：「唉，有層樓又有乜用呀，我老公又死咗左啦，啲仔女又唔理我，你估有層樓就好好咩，唔通我走去賣咗佢咩，走去按唔層樓呀，都傻嘅，仲要交水電費添呀，仲唔快啲執多啲紙皮，今晚冇飯食啦細路。」…講堅，你估有層樓就真係脫貧咩，可能令你越嚟越貧咋。 **婆婆再一次喺街坊知道佢有層樓嘅認知中脫貧啦。**

仲有好多次，去探一啲街坊，佢哋都係住喺劏房度嘅，咁就帶住一啲通常剩係會探家庭探一次嘅參與者，去到街坊嘅屋企，如常探訪，冇乜嘢，番到機構分享，參與者話：「呀，見到個家庭需要唔係好大，我見倒佢又有雪櫃，又有洗衣機，電視呀電腦呀都一應俱全，我諗佢應該生活不成問題。」… 其實香港唔係埃塞俄比亞，唔會有泥屋，亦唔會間屋裡面乜都冇（不過我真係見過有位南亞朋友住喺一間乜都冇嘅鐵皮屋度），至於雪櫃、洗衣機、電視同電腦喺而家社會嘅家庭係一啲最最最基本嘅設施，基層家庭即使冇能力亦有權去擁有，而我最後話番探訪參與者知，呢個家庭好感恩，因為你頭先講嗰啲一應俱全嘅傢俬，全部都係人哋二手送俾佢嘅… **街坊間屋再一次因為人哋二手送嘅傢俬（今次唔係衣裝…）而喺我哋眼中脫貧了。**

原來真正能夠同理心去睇見人哋嘅境況，好可能需要放低少少人靠衣裝嘅框架，同埋唔好咁快下判斷住，有啲耐性去聆聽，去感受。基層嘅處境，面對嘅貧窮，唔單止以外在嘅情形能夠評估，喺心靈嘅傷害，與外界嘅失聯同社會排斥，被否定嘅身份地位，呢啲都要願意謙卑就近才能同感同受。

***作者簡介：新福事工協會關懷貧窮學校事工主任***

******


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210703134857/https://www.hkcnews.com/aboutus/#subscribe)

---

![博客 | 落區](https://web.archive.org/web/20210703134857im_/https://www.hkcnews.com/uploads/avatars/222b2172-bbab-48e0-88ba-3c7c229d881a.png?556908906)

**博客 | 落區**

【落區】落區是「關懷貧窮學校」帶領參與者學習認識本地貧窮問題，了解基層群體處境，持續與街坊建立關係的行動之一。落區意指要了解基層狀況，首先要進入社區，專欄會分享平日落區與街坊接觸的故事，基層生活的點滴，細看社會貧窮問題，一同反思生活與信仰。「關懷貧窮學校」是基督教機構新福事工協會轄下的部門，負責推動關懷貧窮教育，讓更多人關注本地貧窮問題及加入服侍基層群體的行列。
