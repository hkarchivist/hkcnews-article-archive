---
title: "港足前隊長陳偉豪：國歌法綁手綁腳限言論自由　球迷要克制"
date: "2018-07-08"
author: "實習記者曾港深"
category: "眾聞"
tags:
  - "國歌法"
  - "噓國歌"
  - "陳偉豪"
url: "https://web.archive.org/web/20220121024940/https://www.hkcnews.com/article/13338/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-13338/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/13338/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-13338/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 港足前隊長陳偉豪：國歌法綁手綁腳限言論自由　球迷要克制

《國歌法》本地立法引起社會爭議，法例的訂立被指與港隊球迷多次在賽場噓國歌有關。剛獲頒授行政長官社區服務獎狀的港隊前足球隊長陳偉豪，接受眾新聞訪問時表示，《國歌法》「綁手綁腳」、定義不清晰，立法限制了香港人的言論自由，但他亦表示，理解港府為何要推《國歌法》，原因之一是為阻止球迷噓國歌。他說：「事實上，港隊都勸過球迷好多次要克制，唔好做出啲影響港隊嘅行為，因為足總係需要為球迷不當嘅行為而負責。」

<figure>
<img src="https://web.archive.org/web/20220121024940im_/https://www.hkcnews.com/news_新聞/hk-discuss/2018/07/足球-陳偉豪-國歌法-20180706170443_a5be_large.jpg" alt="">
<figcaption>港隊前隊長陳偉豪，現時效力港超聯球隊夢想FC。受訪者提供</figcaption>
</figure>

政制及內地事務局向立法會提交的 [國歌法本地立法文件](https://web.archive.org/web/20220121024940/https://www.legco.gov.hk/yr17-18/chinese/panels/ca/papers/ca20180323cb2-1063-3-c.pdf) 中，草擬的草案建議內容提及，《國歌法》訂明應由行政長官規定奏唱國歌的場合，列明奏唱時出席者須肅立莊重、中小學生須學唱及了解國歌歷史、持牌電視台及電台須按牌照條款播放政府宣傳國歌的宣傳片和聲帶，以及禁止公開及故意篡改國歌歌詞；禁止以歪曲貶損方式奏唱國歌或以其他方式侮辱國歌、不得將國歌用於商業用途等行為，違法者即屬犯罪行為，可被罰款5萬港元及監禁3年。

現時效力港超聯球隊夢想FC的陳偉豪認為，《國歌法》定義模糊，例如何謂侮辱及何謂莊重，並不清晰，而且條例亦不只限制在體育比賽中，認為條例「綁手綁腳」，限制香港人的言論自由。他說：「如果真係單單因為呢件事（球迷噓國歌）而需要訂立一個法例，咁對社會嘅影響都幾大，可能你喺條街到咁啱聽到國歌笑吓，都會俾人拉嘅時候，咁到時呢個社會都幾多限制，綁手綁腳咁。」

陳偉豪作為前港隊球員17年，他在球場上代表香港出戰，見到又聽到球迷噓國歌時，究竟有何心情？陳偉豪說，球員比賽時不會想政治，當刻只會專注如何為球隊爭勝：「球迷嘅政治表態其實就唔會太影響到球員嘅心情，但希望入場嘅球迷以純欣賞嘅心態，支持港隊，唔好做出一啲損害球隊利益嘅事，萬一搞到足協要罰我哋錢、扣分或者閉門作賽，蝕底嘅只係港隊。」陳偉豪指，明白歌迷噓國歌，很大程度是中港矛盾所引起。

那麼，球場上播國歌，陳偉豪會跟著唱嗎？「唱就唔會主動唱，因為對首歌唔算太熟。不過由細聽到大，都會尊重同認真對待。」

<figure>
<img src="https://web.archive.org/web/20220121024940im_/https://www.hkcnews.com/news_新聞/hk-discuss/2017/10/國歌-國歌法-球迷-20171006194930_4ec4_large.jpg" alt="">
<figcaption>港隊球迷多次在港隊比賽時噓國歌。資料圖片</figcaption>
</figure>

陳偉豪續說，若果他是來港作客球員，見到香港主場球迷噓國歌，必定會感到非常困惑，因在世界各地極少會有民眾噓自己的國歌。「我明白體育同政治好難分開講，但係目前呢個情況，喺過往代表香港隊咁多年都見過，議題又敏感，問題係長年累月而成。結果出現咗球迷選擇喺球場上表達一啲訴求同情緒，好難講對與錯，但我認為表態需要睇場合，入場睇波嘅觀眾出發點應該係睇波，或者支持港隊。」

陳偉豪表示，近年香港政治氣氛特別濃厚，更多年輕人關注是好事，「我後生嗰陣，或者老豆嗰一輩都唔太理政治，而家呢一代嘅關注度明顯較高，都係好事嚟嘅。不過，我始終認為，體育同政治應該要分開，如果因為政治表態而影響港隊就唔係幾好，真正嘅港隊球迷應該以球隊利益為先。」

**港隊球迷噓國歌事件簿：**


| 日期 | 事件 |
| --- | --- |
| 08/09/2015 | 香港在世界盃外圍賽迎戰卡塔爾，有球迷噓國歌。國際足協收到監場報告後向香港足總罰款5,000元瑞士法郎(約4萬港元) |
| 17/11/2015 | 香港迎戰中國的世界盃外圍賽，有球迷噓國歌。賽事監場向國際足協報告，香港足總翌年1月被國際足總判罰款1萬瑞士法郎(約8萬港元) |
| 01/09/2016 | 香港對柬埔寨的國際友誼賽，賽前主場球迷噓國歌，但賽事監場未有向國際足協報告，香港足總未有受罰 |
| 11/10/2016 | 有球迷不滿政府擬收傑志足球中心地皮興建公屋，在香港對新加坡的友誼賽前噓國歌以示抗議 |
| 06/11/2016 | 東亞運足球錦標賽外圍賽香港對關島，奏國歌時有球迷展示港獨標語，並舉中指及背向球場 |
| 05/10/2017 | 國內實施《國歌法》後，香港對老撾的國際友誼賽賽前有球迷噓國歌，球迷續舉中指及背向球場 |
| 10/10/2017 | 香港主場迎戰馬來西亞，有球迷噓國歌，亦有球迷續舉中指及展示「香港獨立」的旗幟 |
| 31/10/2017 | 亞洲足協指香港對馬來西亞的亞洲盃外圍賽中違反紀律章程，發出嚴厲警告，如再犯將作出更嚴厲處分 |

