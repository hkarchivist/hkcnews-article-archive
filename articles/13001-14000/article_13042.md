---
title: "塗鴉漢字crossover 　港產藝術家盼鬼佬都識欣賞"
date: "2018-06-24"
author: "實習記者劉愛霞"
category: "眾聞"
tags:
  - "繁體字"
  - "塗鴉"
  - "元創方"
url: "https://web.archive.org/web/20210921012638/https://hkcnews.com/article/13042/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-13042/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDcrossover-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/13042/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-13042/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDcrossover-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 塗鴉漢字crossover 　港產藝術家盼鬼佬都識欣賞

有沒有想過，塗鴉（Graffiti）可以跟土炮crossover？本地塗鴉藝術家曾昭昶，用漢字作為塗鴉創作題材，希望向外國人宣揚漢字文化。

38歲的曾昭昶，在香港大學附屬學院視像傳意高級文憑畢業，從事塗鴉創作18年。他得到正在元創方舉行的「漢字展」策劃人區德誠的邀請，噴了一道寫了「漢字展」的塗鴉牆。他說，塗鴉作為西方藝術，有超過35年歷史，傳到世界各地時，應該要滲入當地的文化。漢字字體中，曾昭昶偏愛北魏楷書和草書，認為它們與塗鴉的風格相似。

<figure>
<img src="https://web.archive.org/web/20210921012638im_/https://hkcnews.com/news_新聞/hk-discuss/2018/06/塗鴉-20180623180648_1817_large.jpg" alt="">
<figcaption>曾昭昶噴的「漢字展」塗鴉牆。劉愛霞攝。</figcaption>
</figure>

曾昭昶說：「草書好有風格，融入了藝術，簡化咗好多線條，字嘅形態好似跳舞。一個草書嘅漢字骨架，你將佢加入塗鴉，就變成創作。」

「楷書穩打穩紥，好斯文、好高端、好端莊嘅感覺。」他表示，北魏楷書和塗鴉的風格很相似，「北魏楷書同塗鴉一樣，字體好粗，啲空隙好細，可方便我哋做fill in (上色) 嘅效果。」

問到用塗鴉寫中文字的心得，曾昭昶說：「漢字係我哋由細到大寫嘅字，我哋會好清楚隻字點樣寫得好睇，呢樣嘢真係好抽象，你叫一個唔係寫中文字嘅外國人，去寫中文字，點寫都會奇奇怪怪。用Graffiti形式去寫中文，點樣先為之砌得靚，真係靠你自己嘅觀察去摸索。」

「我嘅心得係，學習啲塗鴉字點樣寫，不斷睇不斷畫，咁你就會知道一啲塗鴉字點樣形成誇張嘅手法，同一時間你又要觀察點樣有靚嘅中文字。」

藝術交流時，曾昭昶會向外國人展示他的漢字塗鴉作品。「佢哋好欣賞中文字塗鴉，因為外國人一定做唔到，都有好幾個外國嘅artists，或者前輩講過呢啲說話，所以都好深刻，使到我繼續研究，點樣令到呢樣嘢可以有更大進步。」

他憶述一次參加塗鴉比賽的深刻經歷，從此打開了他以塗鴉展示漢字魅力之門。「比賽喺國內舉行，評判係一位好出名好犀利嘅外國塗鴉藝術家，題目係：『我哋喺全世界周圍都見過好多唔同類型嘅塗鴉，我哋睇咗幾十年，第一次來到中國，好期待喺中國呢個地方見到一啲從來未見過嘅嘢。』」於是，曾昭昶想以漢字塗鴉參賽，然而卻有掙扎，「你寫中文，啲鬼佬唔識評，咁究竟寫唔寫好？」

<figure>
<img src="https://web.archive.org/web/20210921012638im_/https://hkcnews.com/news_新聞/hk-discuss/2018/06/塗鴉-20180623182407_22a0_large.jpg" alt="">
<figcaption>曾昭昶曾經在參加比賽時擔心，外國評判無法評賞塗鴉漢字。劉愛霞攝。</figcaption>
</figure>

曾昭昶後來得到一位來自瑞士的藝術家「點醒」：「點解你哋會接觸 Graffiti，因為你哋睇到外國嘅 Graffiti，覺得好靚好想學習。你可以知道個Graffiti係寫緊一啲英文字，你就會學習佢哋嘅英文字點樣寫。如果你長期研究寫中文字嘅塗鴉，當今呢一刻可能外國人睇唔明，但係可能你哋不斷咁寫，寫到有朝一日，外國有一個𡃁仔，佢見到話『中文字嘅塗鴉好靚，我想學呢啲中文點樣寫』，咁你哋就係成功。」

「我聽完覺得好鼓舞，結果我在比賽中真的做了中文字塗鴉。我寫咗我哋參賽隊伍嘅名，叫做『湘港風味』，我同兩個湖南人組隊，湖南嘅簡稱叫做『湘』；普通話『湘港』，同『香港』一樣音；風味的英文係Style，意思即係湖南同香港嘅Style。 」

雖然在那次比賽中沒有取勝，但曾昭昶有所領悟，「勝負都唔係一個重要嘅關鍵，而係我受到外國嘅inspiration接觸Graffiti文化，原來可以keep住做番啲嘢，將來有機會去inspire到其他人。」

人們現在喜歡在Facebook、Instagram的文末加「Tag」，原來，「Tag」是塗鴉創作術語，指用噴漆或麥克筆(Marker) 書寫塗鴉者的名字或代號， 類似簽名。塗鴉藝術家完成作品後，會加上「Tag」作為個人標誌。曾昭昶的塗鴉牆，除了英文簽名外，特意加上由他創作的中文全名合併而成的「Tag」，有點像圖章。他表示，「有乜理由來『漢字展』唔落中文名？今次展覽 artist name 我都特登落中文名。」

<figure>
<img src="https://web.archive.org/web/20210921012638im_/https://hkcnews.com/news_新聞/hk-discuss/2018/06/塗鴉-20180623180640_fbf1_large.jpg" alt="">
<figcaption>曾昭昶自創的中文「Tag」。他的中文名三個字均有「日」字，故合併組成一字，好像「招財進寶」那個合成字一樣。劉愛霞攝。</figcaption>
</figure>

曾昭昶說：「作為土生土長嘅香港人，一定係寫正體字，即係繁體字。」面對當今討論熾熱的繁簡爭議，他表明不會對簡體字有「negative」的感覺，「但會更喜歡寫繁體字，因為繁體字可以寫得好靚。」

「繁體字好處係可以用好多方法去寫一個字，多嘢玩，變咗可以有好多唔同嘅樣，你畫得唔靚可以再畫，唔會話好似簡體字，例如一個『广』字，畫來畫去都係嗰三嚿嘢，但繁體字『廣』，好多嘢可以玩。」

「漢字展」展期至 7月10日，於中環元創方二樓「智方」展出，公眾可免費入場參觀。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210921012638/https://hkcnews.com/aboutus/#subscribe)
