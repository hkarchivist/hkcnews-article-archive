---
title: "浸大Top Secret 之陳浩南做校長──就好喇"
date: "2018-07-11"
author: "讀者來論"
category: "眾說"
tags:
  - "普通話"
  - "浸會大學"
  - "普通話豁免試"
url: "https://web.archive.org/web/20210712020450/https://www.hkcnews.com/article/13503/%E6%B5%B8%E6%9C%83%E5%A4%A7%E5%AD%B8-%E6%99%AE%E9%80%9A%E8%A9%B1-%E6%99%AE%E9%80%9A%E8%A9%B1%E8%B1%81%E5%85%8D%E8%A9%A6-13503/%E6%B5%B8%E5%A4%A7top-secret-%E4%B9%8B%E9%99%B3%E6%B5%A9%E5%8D%97%E5%81%9A%E6%A0%A1%E9%95%B7%E2%94%80%E2%94%80%E5%B0%B1%E5%A5%BD%E5%96%87"
original_url: "https://www.hkcnews.com/article/13503/%E6%B5%B8%E6%9C%83%E5%A4%A7%E5%AD%B8-%E6%99%AE%E9%80%9A%E8%A9%B1-%E6%99%AE%E9%80%9A%E8%A9%B1%E8%B1%81%E5%85%8D%E8%A9%A6-13503/%E6%B5%B8%E5%A4%A7top-secret-%E4%B9%8B%E9%99%B3%E6%B5%A9%E5%8D%97%E5%81%9A%E6%A0%A1%E9%95%B7%E2%94%80%E2%94%80%E5%B0%B1%E5%A5%BD%E5%96%87"
---

# 浸大Top Secret 之陳浩南做校長──就好喇

【撰文：羅依】   
 ***作者為 [港語學](https://web.archive.org/web/20210712020450/https://www.facebook.com/hongkonglangstudies/) 發言人***

> **點解學普通話？**   
 **埋堆囉，功利主義，搵食。**   
 **我唔妥你，我可以考你；**   
 **你唔鍾意我，我可以停你學。**   
 **𡃁仔你睥咩呀？ Quit U 吖！**   
 **Quit U 呀！**   
 **Quit U 吖！ Quit 吖！**


認真，香港浸會大學個校長錢大康同佢班𡃁，真係咁講嘢㗎。普通話豁免測試、「佔領語文中心」事件搞到滿城風雨、北京震怒， [一個月後記者趁春茗請錢校長講兩句](https://web.archive.org/web/20210712020450/https://news.mingpao.com/ins/instantnews/web_tc/article/20180302/s00001/1519977885803) ，佢愈噏愈唔對路：「我希望學生可以學習西班牙語同阿拉伯語，因為熟悉四種語言，邊度都做到嘢。」「識哂就度度都做到嘢……識溝通先可以埋堆！」原來各位同學每個學期交四萬二千蚊學費，就係為咗「埋堆」──仲有，攞張畢業證書。

「我唔妥你，我可以考你」，查實浸大個普通話畢業要求，係針對母語係廣東話啲本地生而設㗎；「母語非中文」、「曾參加內地教育部『普通高等學校招生考試』或台灣教育部『多元入學方案』中國語文科考試」三種人上人，均獲豁免。孔夫子話「有教無類」，啱呀，所以浸大咪奉行「有啲同學比其他同學更平等」原則囉；信耶穌㗎嘛，唔踩到本地生、廣東話賤過地底泥，點顯得「大凡先知，除了本地本家之外，沒有不被人尊敬的」？

「你唔鍾意我，我可以停你學。」第五十屆學生會幹事長劉子頎比其他同學用多一粒語氣助詞，罰足一個學期停學；「浸大山神」創辦人陳樂行當日冇粗口，照收即時停學令──證明停學不停學，無關粗口唔粗口，錯就錯在劉會長舊年六月幫過保安、清潔工友抗議外判商侵吞血汗錢，陳同學就五月出過 post 「宣傳」普通話畢業要求、奉勸文憑試考生「千祈唔好入浸大」，得罪咗方丈。

「𡃁仔你睥咩呀？Quit U 吖！Quit U 呀！Quit U 吖！Quit 吖！」事緣今年五月十號，浸大「審視畢業生溝通特質」工作小組開會，席間有位食鹽多過其他人食米嘅校方代表袋咗嚿錢落學生代表雷樂希個袋：「你唔鍾意咪 quit U 囉，我哋大學就係咁。其實我哋同中學冇咩分別㗎咋，都係 offer 啲嘢俾你跟住讀。」難聽到同檯文學院副院長羅秉祥亦為之側目，最終憤而遞信，毅然退出小組。

陳浩南教書，有云：「其實讀唔讀書，我理唔到咁多；但係我想話俾你聽，行錯路，冇得返轉頭。」佢知道教育冇得勉強。浸大啲「強硬派」則不然，主張「對學生寸步不讓」、認為「校方若讓步，日後學生就會繼續用衝擊手法來爭取其他要求，逼大學讓步，咁樣就後患無窮。」二〇一五年七月，陳新滋退休，如果浸大當時搵咗浩南而非大康繼任做校長，今日何至於此？

<figure>
<img src="https://web.archive.org/web/20210712020450im_/https://www.hkcnews.com/news_新聞/hk-discuss/2018/07/陳浩南-浸會大學-普通話-20180711192002_1a77_large.png" alt="">
<figcaption>電影《97古惑仔：戰無不勝》截圖。</figcaption>
</figure>

#### 但歷史冇如果。「我想話俾你聽，行錯路，冇得返轉頭。」銅鑼灣曾經揸 fit 人陳浩南，如是說。

（後記：是日午餐，兩片吞拿魚刺身落肚，諗起香港浸會大學可謂高等教育界嘅明將迴轉壽司──鹹魚壽司、啫喱壽司、白飯壽司、梅菜扣肉軍艦、紅豆軍艦……尚稱壽司，點解「大陸化」唔算「國際化」？只考本地生普通話、懶理留學生廣東話，唔叫幫助學生「精通兩文三語」？未審先判、先斬後審，又唔係「培養浸大同學成為有道德、肯承擔的公民」嘅「既定的紀律程序」？明知咁伏， JUPAS 仲敢擺 Band A 博入浸大「朝聖」啲勇士，真係板長「錢大康夫」好兄弟呀！）


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712020450/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210712020450im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
