---
title: "讀三國千祈唔好讀過龍"
date: "2018-07-28"
author: "假才子"
category: "眾說"
tags:
  - "盧偉國"
  - "書展"
  - "三國演義"
url: "https://web.archive.org/web/20190717060842/https://www.hkcnews.com/article/13924/%E7%9B%A7%E5%81%89%E5%9C%8B-%E4%B8%89%E5%9C%8B%E6%BC%94%E7%BE%A9-%E6%9B%B8%E5%B1%95-13924/%E8%AE%80%E4%B8%89%E5%9C%8B%E5%8D%83%E7%A5%88%E5%94%94%E5%A5%BD%E8%AE%80%E9%81%8E%E9%BE%8D"
original_url: "https://www.hkcnews.com/article/13924/%E7%9B%A7%E5%81%89%E5%9C%8B-%E4%B8%89%E5%9C%8B%E6%BC%94%E7%BE%A9-%E6%9B%B8%E5%B1%95-13924/%E8%AE%80%E4%B8%89%E5%9C%8B%E5%8D%83%E7%A5%88%E5%94%94%E5%A5%BD%E8%AE%80%E9%81%8E%E9%BE%8D"
---

# 讀三國千祈唔好讀過龍

<figure>
<img src="https://web.archive.org/web/20190717060842im_/https://www.hkcnews.com/news_新聞/hk-discuss/2018/07/三國演義-書展-盧偉聰-20180728193448_1880_large.jpg" alt="">
<figcaption>一哥係書展上建議年輕年輕人多閱讀歷史書，例如《三國演義》，認識中國歷史。一哥可能忙於指導屬下搜證取締香港民族黨，一時忘記了《三國演義》是章回小說，唔係正史。香港電台資料照片</figcaption>
</figure>

聽講一哥叫人讀 [《三國演義》](https://web.archive.org/web/20190717060842/https://zh.wikipedia.org/zh-hk/三国演义) 。讀三國夠架啦，千祈唔好讀埋晉朝。晉國280年統一三國，311年就五胡亂華洛陽淪陷玩完。明明GDP第一、大一統、不搞民主自由、不硬搬西方一套、領導人終身制，結果仲弱雞過三國分裂時是但一國。蜀國都捱到42年呀大佬。

不過就算淨係讀三國，都要小心唔好讀過龍，睇透以下幾點：

1. 中國人自古最中意內鬥。由十八路諸侯倒董，袁氏三兄弟死到臨頭，到蜀吳合作失敗都係。爭權、爭功、爭上位、爭捉鬼，永無間斷。

2. 投降派又係歷來都多。無論孫權軍（周郎除外）、劉表軍、劉璋軍，你講得出都係。最經典應屬張松，唔止騎牛搵馬，仲送埋攻略畀未來老細，簡直人板。

3. 閹人又係多。開頭有十常侍，後尾有黃皓。好多人為攀附權貴不知幾樂意做閹人。

4. 而且多數老闆都中意用閹人。親小人，遠賢臣，何止後漢先係？

5. 精明老闆，到老都多有糊塗。曹劉孫邊個走得甩？

6. 奸角上位容易，忠角多捱到死。有D人唔知點解一出場就已經係高官，相反趙雲之流真係捱咗不知幾耐先升到高位。

7. 跟老細跟得耐都唔擔保可以平安退休。望下荀彧。

8. 官二代富二代又係有優勢。靠家姐妹妹嫁個有錢人又得。何進是也。

9. 人無完人，叻如諸葛亮司馬懿都有失算之時。所以有D人舊時成功過一次就成日吹威水史，sorry一次成功唔代表你以後次次都啱。

10. 躬耕於南陽不求出位的宅男可能先係叻人，相反一日到黑認小學考第一嗰D......正是有能力又唔出嚟，冇能力又爭住做。

11 宣一次誓就跟足一世，得關二哥做到。不過就算關二哥都試過信錯 fake news 上錯賊船，轉過老細一段時間。

12. 延伸去諗，有D人宣過誓效忠事頭婆，跟住又宣誓效忠共產黨，可能臨尾就香都係會領返英國護照安心D。即係D犯婦人呀、薑溶呀、大口狗嗰D呢。

13. 勿以為投降輸一半當冇事，好多諸侯投咗降跟住就都冇咩好收場。

14. 蜀國只一省分裂勢力，卻是天府之國，經濟文化發展蓬勃，如非掛住反攻大陸耗損人力可能捱得仲耐。

15. 分久必合，合久亦必分。國家好似好威，轉頭又可成空。魏滅漢、晉滅魏、五胡亂華。咩叫正統政府，自古以來乜乜乜，唔好太認真。

ps 搞社運溝女可能真係有，你睇劉備老婆有增無減。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190717060842/https://www.hkcnews.com/aboutus/#subscribe)

---

![博客 | 假才子](https://web.archive.org/web/20190717060842im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
