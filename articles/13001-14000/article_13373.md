---
title: "港足前隊長陳偉豪：遺憾未能出外　青年球員應視中超為目標"
date: "2018-07-08"
author: "實習記者曾港深"
category: "眾聞"
tags:
  - "陳偉豪"
  - "香港足球代表隊"
  - "香港足球"
url: "https://web.archive.org/web/20220121031252/https://www.hkcnews.com/article/13373/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-13373/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/13373/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-13373/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 港足前隊長陳偉豪：遺憾未能出外　青年球員應視中超為目標

世界盃熱潮下，政府上周公布授勳名單時，特別點名提到效力香港足球代表隊超過17年、香港足球代表隊前隊長陳偉豪，獲頒授行政長官社區服務獎狀。政府對陳偉豪的嘉許語是：「曾三度拒絕中國球會的邀請加盟，選擇留在香港振興及推動香港足球發展，是香港青少年運動員的榜樣。」

不過，陳偉豪接受眾新聞訪問時卻說：「我職業生涯最大嘅遺憾，就係冇出過外踢波！」

<figure>
<img src="https://web.archive.org/web/20220121031252im_/https://www.hkcnews.com/news_新聞/hk-discuss/2018/07/香港足球-香港足球代表隊-陳偉豪-20180706215712_2775_large.jpg" alt="">
<figcaption>陳偉豪以65場國際A級賽上陣紀錄，終結其長達17年的香港代表隊生涯。受訪者提供</figcaption>
</figure>

36歲的陳偉豪是香港著名足球運動員，司職中堅，現效力港超聯球隊夢想FC（成立於2017年，前身為港菁及標準灦天，由前東方班主黎同光接手及注資）。他年少時住在牛頭角樂華邨，畢業於瑪利諾中學，從小接受青訓計劃加入體院足球部，直到1998年加盟甲組球會流浪，2007年以40萬元轉會費，加盟傳統勁旅南華，打破當年香港球員最高轉會費紀錄。

陳偉豪曾於2009東亞運動會帶領港隊在決賽擊敗日本，為香港歷史性首次奪得大型運動會足球金牌，更曾獲前港隊主教練金判坤評價為達到亞洲頂級水準的球員。去年6月南華宣佈離開港超聯，降落甲組比賽，主力培育青年球員，陳偉豪決定離開南華加盟新成立的年青球隊夢想FC，繼續在港超聯賽場上馳騁，並在去年離開港隊。

**陳偉豪接受眾新聞訪問時笑說：「好多謝佢哋（政府）俾個獎狀我，我的確曾經拒絕過中國球會嘅邀請，但其實唔止三間向過我招手嘅，大部分拒絕嘅原因都因為顧慮屋企。不過的確有三次係最接近離開香港踢波，但最後都唔成事，呢樣係我足球員生涯中最大嘅遺憾。」**

<figure>
<img src="https://web.archive.org/web/20220121031252im_/https://www.hkcnews.com/news_新聞/hk-discuss/2018/07/陳偉豪-香港足球代表隊-香港足球-20180706223454_11ed_large.jpg" alt="">
<figcaption>2017年6月7日，香港隊在旺角大球場與約旦的友誼賽，是陳偉豪的告別戰。受訪者提供</figcaption>
</figure>

陳偉豪記得：「第一間係廣東日之泉（已解散）搵我，2009年，個教練係曹陽，我同佢好熟嘅，識咗成十幾年，佢嗰陣想叫埋我同志豪（港隊及南華隊友李志豪）嗰幾個一齊上去幫佢手。嗰陣我其實都真係幾有興趣，因為廣州夠近，而且又係講廣東話，唔使重新適應。」但陳偉豪考慮到，廣東日之泉當時只屬中甲球隊而非中超，而且挖角的薪酬不是多過香港很多 (大概只是多1.5倍左右），最主要令他打消念頭的原因，是因為他的大兒子出世。「人工又唔係多好多，仲要上去踢次一級嘅聯賽，最主要係我大仔嗰陣出世冇耐，仲係手抱，諗一諗都係費事麻煩，反正個Offer又唔係特別吸引。」

「第二次就係中超球隊青島中能（中超中遊球隊），2013年，嗰次係最接近真係離開香港，我直程通知埋羅生（當時南華班主羅傑承）同我啲隊友，羅生都同意，行李都已經執埋。點知嗰間球會俾我份合約啲細節位極有問題，可以用『超級魔鬼』嚟形容，我到今時今日仲好記得！」

陳偉豪記得，合約中顯示他的年薪120萬人民幣，是他當時在南華的3倍，還未計算每場的羸波獎金，但他細閱合約才發現魔鬼在細節：「份合約要我全季必須有85%上陣次數，先可以拎到份七位數嘅年薪，唔好玩啦，正常球員都踢唔到全季八成五啦。而且合約仲話教練可以隨時貶我落預備組，如果我被貶嘅話，只能夠拎預備組人工，即係話人工任佢噏，佢寫幾千萬年薪都得架，因為佢可以隨時丟我落預備組，我都吹佢唔脹！」

「第三次最接近走，係2015年中超球隊上海申鑫找我，條件合約細節我通通都OK，計番做港幣都有七位數一年，加上在上海，我同我老婆都接受到，小朋友讀書都應該問題唔大，而且上海我哋有朋友，可以有得照應。」萬事俱備之下，陳偉豪卻再一次臨門撻Q。

「上機前兩日，個Agent WeChat同我講，叫我唔使上去簽約，因為想簽我嗰個教練定唔知領隊突然俾人炒咗，轉會即時中止。」這次是陳偉豪職業生涯中最接近成事的一次，因為他與家人都接受會方的條件，還打算全家搬往上海居住，只欠簽約的一關，注定陳偉豪無緣離開香港。

<figure>
<img src="https://web.archive.org/web/20220121031252im_/https://www.hkcnews.com/news_新聞/hk-discuss/2018/07/陳偉豪-香港足球-香港足球代表隊-20180706215820_2523_large.jpg" alt="">
<figcaption>陳偉豪效力港隊逾17年，他的15號招牌波衫，「粉絲」最記得。受訪者提供</figcaption>
</figure>

**陳偉豪多次與北上擦身而過，未能出外證明其實力及開眼界，成為他職業生涯中最大的遺憾。「尤其係睇到身邊嘅朋友、隊友有啲出咗外地踢，不論成功與否，起碼出去浸過吓鹹水，擴闊咗視野。」**

陳偉豪認為，出外踢波的經驗難能可貴，在書本上也學不了。「人哋大陸嗰啲主客場，真係要搭飛機周圍去，可能主場同作客嘅天氣環境溫度都有好大嘅分別，呢啲作客經驗我係體會唔到嘅，香港作客最遠咪搭個幾鐘旅遊巴，入屯門或者元朗，仲要啲球場個個都差唔多。」

「出面啲球會正選競爭好大，可能同一位置有4至5個球員去爭，淨係後備嗰7個位，爭都已經爭餐死，嗰種氣氛其實可以推動人進步。我反而幾鍾意呢種氣氛，因為我鍾意同人爭，好鍾意爭羸嗰種感覺，所以冇出過去踢波真係算係我最大嘅遺憾。」

陳偉豪育有兩子，長子景堯7歲、幼子星霖2歲，他坦言：「雖然我從未試過出去踢波，但係如果我啲仔想做足球員，而且有能力，我一定會送佢哋出去踢波，開拓吓眼界，最重要嘅係我都好希望佢哋可以彌補到我嘅遺憾。」

<figure>
<img src="https://web.archive.org/web/20220121031252im_/https://www.hkcnews.com/news_新聞/hk-discuss/2018/07/陳偉豪-香港足球代表隊-香港足球-20180706215759_26bf_large.jpg" alt="">
<figcaption>陳偉豪(中)育有兩子，七歲長子景堯(右)及兩歲幼子星霖(左)。受訪者提供</figcaption>
</figure>

陳偉豪寄語青年足球員，應該將眼光投放得更遠，不要局限自己的能力及去向。「難得而家中超發展得咁好，又高人工又高水平，你啲隊友隨時係而家踢緊世界盃嘅人，根本應該當去大陸踢波係一個目標！我以前嗰個年代大陸踢波邊有而家咁多錢呀？係習近平上咗場之後先咁勁咋嘛！」他指，習近平是狂熱足球迷，更曾明言「足球夢」是「中國夢」之一，所以自習近平主政後，中國的足球發展才一日千里。

陳偉豪認為，足球員職業生涯不長，球員以金錢來衝量自己去向無可厚非。「以前我淨係考慮睇吓踢唔踢高水平啲，先會諗返唔返大陸，因為錢真係差唔多，可能只係獎金高啲，嗰陣時仲可以比我衡量吓，咁我當然考慮屋企人優先啦。而家？根本唔使考慮，你一定會揀返去！你可能只係返去坐後備，但係一年搵嘅錢等於你係香港起碼要4至5年先搵到嘅，你坐唔坐？我明白足球員係應該有自己嘅抱負，但係我哋唔同外國，佢地真係只需要專心踢波就夠，我哋踢完波，仲要諗辦法養家同生活。冇辦法，呢度係香港。」

**陳偉豪表示，他一向好支持年輕人視職業足球員為目標，認為只要喜歡足球，就應該嘗試做職業足球員，因為這行業的生涯並不長久，轉眼即逝。「唔好一諗職業足球員就覺得冇前途先，你起碼嘗試過做自己鍾意做嘅事，不論成功與否，起碼你回顧自己一生嘅時候，曾經為夢想而付出過。如果你連自己鍾意嘅事都唔敢做，你將來投身邊個行業都唔會成功，再者，假設你出咗去做幾年其他行業，先想返足球圈，我相信係會非常困難，因為足球員這個行業轉眼即逝。」**

被問到中國足球圈的醜聞，例如：打假波及黑哨問題等，會否影響外界到中國發展足球事業的信心，「以前的確聽到好多中國打假波、收買球證嗰啲問題。但係依家全世界都係咁㗎啦，已經唔單止僅僅係中國大陸嘅問題，而且聽講上面而家反貪污、反賄賂反得好勁，相信唔會太大影響。」

另一方面，陳偉豪說，很討厭聽到外界對香港足球的負面評價：「我唔明白點解每次啲人提到港足，就會拉埋打假波、收黑錢嗰啲說話嚟講，其實所有國家同運動都有打假波呢啲事發生啦，唔明白點解要喺香港足球身上無限放大。又話香港足球屎波所以要打假波，意甲（意大利甲組足球聯賽）好水平喇掛？當年祖雲達斯咪一樣打假波，比人連降兩級。士碌架（桌球）仲易打假波啦，我特登將個波打唔入，你吹咩？有得賭嘅嘢就有得造假，基本上呢啲事不嬲都一直發生緊係體育界。」陳偉豪指，假設香港政府要杜絕本地足球打假波問題，反而應該鼓勵馬會增添本地足球賭博。

「我夠膽以19年職業足球員身份講，如果本地足球有得賭，一定唔會再有打假波事件發生。因為如果本土賽事有得賭，本地足球嘅價值就會上升，當然球員嘅身價同人工亦會隨之暴漲，球員搵到錢，又點會走去冒險打假波呢？而且本土足球賭博亦會吸引到更多嘅人留意本地足球，馬會甚至因此起更多嘅球場促進本地足球發展。所以我一向都贊成本地賭波係應該合法化。」

<figure>
<img src="https://web.archive.org/web/20220121031252im_/https://www.hkcnews.com/news_新聞/hk-discuss/2018/07/陳偉豪-香港足球代表隊-香港足球-20180706215739_1cc4_large.jpg" alt="">
<figcaption>除了足球，陳偉豪也會拍廣告、行Catwalk。受訪者提供</figcaption>
</figure>

陳偉豪36歲，球員生涯步入黃昏，他現階段仍打算繼續踢下去，未有退休計劃。現時除了足球，他也會拍廣告、行Catwalk、到電視台講波等。

陳偉豪回顧17年的港隊生涯，挑選了10位曾與他合作的球員戰友， 排出一個陳偉豪心目中的港隊最佳11人陣式（如下圖），作為他送給自己、送給香港的小總結。

<figure>
<img src="https://web.archive.org/web/20220121031252im_/https://www.hkcnews.com/news_新聞/hk-discuss/2018/07/香港足球代表隊-香港足球-陳偉豪-20180706220257_2bc3_large.jpg" alt="">
<figcaption>陳偉豪心目中的港隊最佳11人。</figcaption>
</figure>
