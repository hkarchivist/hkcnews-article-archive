---
title: "公眾利益事小　馬時亨放假事大"
date: "2018-06-30"
author: "假才子"
category: "眾說"
tags:
  - "港鐵"
  - "港 鐵 公司"
  - "mtr"
  - "地鐵"
  - "香港地鐵"
  - "mtr hong kong"
  - "hong kong mtr"
  - "mtr hk"
  - "香港 地铁"
  - "hk mtr"
  - "Mass Transit Railway"
  - "馬時亨"
  - "Frederick Ma"
  - "沙中線"
url: "https://web.archive.org/web/20210702112609/https://www.hkcnews.com/article/13212/%E9%A6%AC%E6%99%82%E4%BA%A8-%E6%B2%99%E4%B8%AD%E7%B7%9A-%E6%B8%AF%E9%90%B5-13212/mass-transit-railway"
original_url: "https://www.hkcnews.com/article/13212/%E9%A6%AC%E6%99%82%E4%BA%A8-%E6%B2%99%E4%B8%AD%E7%B7%9A-%E6%B8%AF%E9%90%B5-13212/mass-transit-railway"
---

# 公眾利益事小　馬時亨放假事大

  
 雖則過左成個禮拜，都係想講返件事。政府就工程問題要求港鐵交報告，港鐵話公眾假期，第日再交。香港商界睇死個廢柴政府，就阿水都知，不過寸到咁都算少見。

<figure>
<img src="https://web.archive.org/web/20210702112609im_/https://www.hkcnews.com/news_新聞/hk-discuss/2018/06/Lincoln%20Leong-馬時亨-沙中線-20180621190817_2d8f_large.jpg" alt="">
</figure>

眾所周知，香港係官商鄉黑勾結社會，望下恆生指數，上榜的港資企業全部靠政府政策傾斜搵錢，早幾年仲榮登英國《經濟學人》雜誌「裙帶資本主義」排名冠軍。港府響有錢佬面前，就乜都「喳」一聲仆倒去做，僭建唔查霸地唔查，話冇人手喎。響升斗市民面前，就蝦蝦霸霸，街邊拾垃圾阿婆都搵十幾廿丁友去圍佢。大家交咁多稅，唔係愛嚟改善醫療教育安老，係拎晒去進貢商界，或者養陳帆楊偉雄呢班「人才」。

政府中意利益輸送比工程界依隻吸血鬼，乜野大白象都批，又係理所當然。總之一話對經濟有利，有人等開飯，就超支幾倍、起豆腐渣都冇後果，立法會肯定唔會say no或者用特權法，撳機都冇咁好撳住黎搶。唔知點解工程界要開飯就要比錢，公院排隊排到病人死又唔要比錢架喎。以前讀 econ 都有教，挖個窿又填返佢，都係製造就業同GDP架。所以我建議用「梁愛詩方案」，成條沙中綫炸咗佢再起過，咁就肯定可以製造就業同GDP多幾年了。想倒更多錢落海呀？高鐵同港珠澳橋都係咁做囉。So easy。

<figure>
<img src="https://web.archive.org/web/20210702112609im_/https://www.hkcnews.com/news_新聞/hk-discuss/2018/06/剪短鋼筋-沙中線-Mass%20Transit%20Railway-20180608160041_1298_large.png" alt="">
<figcaption>沙中線紅磡站月台工程。港鐵照片</figcaption>
</figure>

所以就算港府係港鐵大股東，港鐵董事局坐左一班官員，都一於驚你有牙，睬你都戇。交通政策，以港鐵為世界中心制定，有新鐵路開就即cut巴士小巴；票價有加冇減機制，奉旨掠市民水；仲連樓都有得起同賣。仲有，唔好望記果件乜鐵路野都唔識，靠關係就做到港鐵主席的馬時亨。反正啲野錯到七彩佢都唔會識，仲同外面講佢話OK就OK，咁好呃的水魚老細去邊度搵呀，下面啲人仲唔有幾大玩幾大。

林鄭以前講過乜野三座大山，最近又話冇講過啦，果然盡得老董「八萬五之術」真傳。不過都唔係咩新事，當年林鄭對新界村屋僭建都已經係咁啦。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210702112609/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210702112609im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
