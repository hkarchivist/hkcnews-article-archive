---
title: "煙腸"
date: "2018-07-03"
last_updated: "2018-07-03 18:15:02"
author: "讀者來論"
category: "眾說"
tags:
  - "實習生"
  - "煙腸"
url: "https://web.archive.org/web/20210712020218/https://www.hkcnews.com/article/13256/%E7%85%99%E8%85%B8-%E5%AF%A6%E7%BF%92%E7%94%9F-13264/%E7%85%99%E8%85%B8"
original_url: "https://www.hkcnews.com/article/13256/%E7%85%99%E8%85%B8-%E5%AF%A6%E7%BF%92%E7%94%9F-13264/%E7%85%99%E8%85%B8"
---

# 煙腸

【撰文：若水】   
 ***作者做過投行，現在喺一間創投基金做嘢，係一個九十後的金融／創投人***

話都冇咁快，又到暑假。

六七八月永遠係唔會有人做嘢嘅季節，啊Sorry，係無人有心做嘢嘅季節先啱。點解？好簡單，當你send親出去嘅email 永遠都係收到 I will be out of office from XXX to XXX and will only have limited access to my mailbox 嘅時候，你就知你d clients 依家應該好努力咁係馬爾代夫度同陽光玩緊遊戲，而唔係出緊business trip。

又或者，你喺office坐到五點幾好勤力喺度扮工嘅時候，個MD突然攞著件西裝好風騷咁行過嚟，同你講 Don't stay too late kid嘅時候，你感覺到for once he actually means it。

當然，仲有多咗好多同你一齊等𨋢返公司嘅新面孔。因為佢哋，突然之間你同隔離組平時唔知講咩好嘅同事，係pantry撞到嘅時候，突然多咗個可以令你哋雞啄唔斷嘅話題...

對，係偉大嘅intern啊。

<figure>
<img src="https://web.archive.org/web/20210712020218im_/https://www.hkcnews.com/news_新聞/hk-discuss/2018/07/實習生-Intern-煙腸-20180703175747_73e5_large.jpg" alt="">
</figure>

Intern係一種好有趣嘅生物。望住呢d入世未深嘅小羔羊，你喺佢哋嘅臉龐上會見到久違了對工作的盼望和憧憬。佢哋個個返工之前，都一定已經將Suits或者係Billions由頭煲到落尾再煲翻上頭，由衷咁以為自己系出長春藤名門，又喺中環返工就要好似Harvey Spector 咁一個打十個。 Or better yet，睇完TVB嗰套點金咩咩，真係以為自己係banker就萬能。見到佢哋，只能說一句，少年你太年輕了。

有日返到公司望望隔離，見到我哋Team個Summer Intern望住張spreadsheet係度埋頭苦幹緊。呢個intern CV就真係無敵，喺間英國最出名讀經濟嘅名牌大學主修經濟，做過學生組織幹事，predicted一級榮譽畢業，真係冇得輸，at least on paper。

不過有一日返到公司，望過去關心下個intern，驚見佢兩隻眼腫到好似比人打咗幾拳咁，十點幾已經飲咗第二杯nespresso。難道佢星期二晚都走咗去蒲？

<figure>
<img src="https://web.archive.org/web/20210712020218im_/https://www.hkcnews.com/news_新聞/hk-discuss/2018/07/Intern-煙腸-實習生-20180703175759_23b9_large.jpg" alt="">
</figure>

Jon，尋晚好夜瞓啊？係啊，Jon望過來，一臉尷尬又有點難為情。尋晚邊度有得玩啊，星期二晚都去玩你班intern真係keen。 講到此處，Dorky雙面漲紅，開始吞吞吐吐。其實我尋晚係度sort緊個database… 唔好意思，我聽日之前一定整好俾你。

吓！唔係掛，叫你喺個database 度sort個mailing list 出嚟，要搞咁耐咩？

唔好意思啊，我平時其實唔係好用excel…

Are you kidding me?! 堂堂大學生，excel都唔識用？我嘆咗一口氣。咁你尋晚幾點走啊？三點幾囉，好彩我都唔係自己喺度，隔離個intern Henry兩點幾仲喺公司send緊email… 不過佢早我半個鐘走咗。講到呢度，佢面上竟然浮現了一絲得戚。

咁你份powerpoint改成點呢? 我改緊，不過有小小難度，因為我唔係好慣d簡體用詞...

傻豬，真係傻豬。

<figure>
<img src="https://web.archive.org/web/20210712020218im_/https://www.hkcnews.com/news_新聞/hk-discuss/2018/07/實習生-煙腸-Intern-20180703180647_1b67_large.png" alt="">
</figure>

**問題一：鬥facetime**

坦白說，請得個intern番嚟其實唔會expect你做好advanced嘅東西，所以如果你連咁簡單嘅嘢都做到三更半夜，看來你都應該唔會聰明得去邊。 如果你係d task一早做完，留係office只係為咗唔好早過其他intern走嘅話，那麻煩你由今天起唔好再咁做。只要大老細走咗，nobody cares about facetime anymore.

**問題二：學位和工作現實脫鉤，GPA？食得架？**

有時名牌大學真係唔係咁重要。就算你哈佛GPA 4.0 再加undergrad已經幫過professor出paper都好，工作環境其實唔需要你識好advanced嘅academic theories。如果讀緊呢篇文章嘅你仲讀緊大學而又想在光怪陸離的金融界打滾，那就麻煩你唔好掛住考試拿100分拿first hon，練好d excel powerpoint先......

**問題三：唔（多）識簡體**

時移勢易，在以前的金融界如果你去過外國讀書然後學得一口流利的美國腔，你將平步青雲。依家，你試吓聽d elevator small talks，十不離九都係講緊普通話。如果你自問普通話還未到家，那就煩請你多d煲吓三生三世十里桃花好好學習學習。如果你連三生三世十里桃花都唔知係咩，那你可能要考慮吓其他行業。

聽到呢度，我對住Jon微微一笑，啪啪佢膀頭叫佢加油。睇嚟我去到pantry又同d同事多咗d common topics。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712020218/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210712020218im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
