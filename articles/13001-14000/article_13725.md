---
title: "引《社團條例》取締民族黨　戴耀廷：林鄭更懂利用行政權力　「梁振英冇做得咁盡」"
date: "2018-07-23"
author: "記者戴晴曦"
category: "眾聞"
tags:
  - "特首"
  - "林鄭月娥"
  - "林鄭"
  - "Carrie Lam"
  - "香港民族黨"
  - "戴耀廷"
url: "https://web.archive.org/web/20200812063935/https://www.hkcnews.com/article/13725/%E9%A6%99%E6%B8%AF%E6%B0%91%E6%97%8F%E9%BB%A8-%E6%88%B4%E8%80%80%E5%BB%B7-%E6%9E%97%E9%84%AD%E6%9C%88%E5%A8%A5-13725/%E5%BC%95%E3%80%8A%E7%A4%BE%E5%9C%98%E6%A2%9D%E4%BE%8B%E3%80%8B%E5%8F%96%E7%B7%A0%E6%B0%91%E6%97%8F%E9%BB%A8-%E6%88%B4%E8%80%80%E5%BB%B7%EF%BC%9A%E6%9E%97%E9%84%AD%E6%9B%B4%E6%87%82%E5%88%A9%E7%94%A8%E8%A1%8C%E6%94%BF%E6%AC%8A%E5%8A%9B-%E3%80%8C%E6%A2%81%E6%8C%AF%E8%8B%B1%E5%86%87%E5%81%9A%E5%BE%97%E5%92%81%E7%9B%A1%E3%80%8D"
original_url: "https://www.hkcnews.com/article/13725/%E9%A6%99%E6%B8%AF%E6%B0%91%E6%97%8F%E9%BB%A8-%E6%88%B4%E8%80%80%E5%BB%B7-%E6%9E%97%E9%84%AD%E6%9C%88%E5%A8%A5-13725/%E5%BC%95%E3%80%8A%E7%A4%BE%E5%9C%98%E6%A2%9D%E4%BE%8B%E3%80%8B%E5%8F%96%E7%B7%A0%E6%B0%91%E6%97%8F%E9%BB%A8-%E6%88%B4%E8%80%80%E5%BB%B7%EF%BC%9A%E6%9E%97%E9%84%AD%E6%9B%B4%E6%87%82%E5%88%A9%E7%94%A8%E8%A1%8C%E6%94%BF%E6%AC%8A%E5%8A%9B-%E3%80%8C%E6%A2%81%E6%8C%AF%E8%8B%B1%E5%86%87%E5%81%9A%E5%BE%97%E5%92%81%E7%9B%A1%E3%80%8D"
---

# 引《社團條例》取締民族黨　戴耀廷：林鄭更懂利用行政權力　「梁振英冇做得咁盡」

保安局局長李家超上周宣布，擬根據助理社團事務主任建議，行使香港法例第151章 [《社團條例》](https://web.archive.org/web/20200812063935/https://www.elegislation.gov.hk/hk/cap151!zh-Hant-HK) 第8條(1)(a)：「 **社團事務主任** 合理地相信禁止任何社團或分支機構的運作或繼續運作，是維護國家安全或公共安全、公共秩序或保護他人的權利和自由所需要者」，禁止香港民族黨運作，成回歸以來首例。

研究憲法及人權法的香港大學法律學院副教授戴耀廷，接受眾新聞訪問，認為今次政府由助理社團事務主任建議行使《社團條例》，和早前由選舉主任引用《立法會條例》DQ參選人，兩者涉及政府人員的做法，均顯示特首林鄭月娥，比起前特首梁振英，更懂得利用法律賦予行政部門的權力，處理敏感政治事件。

「唔係梁振英時代冇做，係冇做得咁多、咁盡。梁振英就算知都唔敢用，因為知道反彈會好大；但林鄭有信心，用起上嚟反彈冇咁大，呢個都係北京揀佢嘅原因。」戴耀廷表示，今次《社團條例》一出會製造寒蟬效應，「已經煞停到好多嘢，已經喺社會發出政治訊息，未有23條之下向北京交代到、交到數。」

<figure>
<img src="https://web.archive.org/web/20200812063935im_/https://www.hkcnews.com/news_新聞/hk-discuss/2018/07/戴耀廷-20180719235413_e9a8_large.jpg" alt="">
<figcaption>戴耀廷認為，政府引用《社團條例》禁止香港民族黨運作，會製造寒蟬效應。何君健攝</figcaption>
</figure>

戴耀廷分析，事件可能會這樣發展：民族黨召集人陳浩天申請司法覆核，在原訟庭和上訴庭被判敗訴，最後上到終審法院。「我相信如果要打（司法覆核），就一定去終審法院先處理到個問題。原訟庭、上訴庭，我相信兩者唔會，是法官的寬緊度。呢幾年睇，終審法院對公民權利嘅保障，可以接受嘅空間大好多。」他以早前涉及同性戀者的 [QT案](https://web.archive.org/web/20200812063935/https://www.hkcnews.com/article/13294/qt%E6%A1%88-%E5%90%8C%E6%80%A7%E4%BC%B4%E4%BE%B6-%E5%90%8C%E6%80%A7%E5%A9%9A%E5%A7%BB-13308/qt%E6%A1%88%E5%85%A5%E5%A2%83%E8%99%95%E7%B5%82%E6%A5%B5%E6%95%97%E8%A8%B4-qt%EF%BC%9A7%E5%B9%B4%E4%BE%86%E5%A6%82%E4%BA%8C%E7%AD%89%E5%85%AC%E6%B0%91-%E7%9B%BC%E7%82%BA%E6%80%A7%E5%B0%8F%E7%9C%BE%E5%B9%B3%E6%AC%8A%E8%B8%8F%E5%89%8D%E4%B8%80%E5%B0%8F%E6%AD%A5) 終院判決為例，「看到開了很大的門，給法庭覆核政府行政部門的決定。」

「但你可以想像，起碼3年後先去到終審法院，（訟費）可能已經講緊幾百萬元。司法覆核就好似同對方賭show hand。你唔知對方搵咩律師，輸咗要賠埋律師費，所以司法覆核嘅考慮好多、複雜好多。」

**戴耀廷認為，即使終院日後判陳浩天勝訴，政府在此刻使出《社團條例》，已能製造寒蟬效應。「執法部門擁有第一個釋法權，話自己有權（禁止香港民族黨運作），然後做一個行政決定。你咪司法覆核囉，到時我（政府）搵余若海等資深大律師，大咗你先，睇你跟唔跟。然後我睇個勢，判斷原訟、上訴政府都贏，起碼贏兩仗，到終審已經係幾年後嘅事，已經煞停到好多嘢，已經製造到寒蟬效應、喺社會發出政治訊息，向北京交代到、交到數。」**

戴耀廷指出，今次引用《社團條例》禁止民族黨運作，背後最大含意是：政府擴大行政部門的權力，然後將事件放到法院處理。

<figure>
<img src="https://web.archive.org/web/20200812063935im_/https://www.hkcnews.com/news_新聞/hk-discuss/2018/07/陳浩天-20180717233602_98a6_large.jpg" alt="">
<figcaption>戴耀廷說，政府矛頭對準陳浩天等有曝光、有組織代表性的人物，寒蟬效應的威力更強。資料圖片</figcaption>
</figure>

根據民族黨出示接獲警方的800多頁文件，警方詳細記錄民族黨創黨至今過去兩年的活動，包括民族黨的Facebook貼文、接受不同媒體訪問內容、街站、宣傳刊物、出席的外國會議、論壇等。陳浩天批評是「以言入罪」，戴耀廷說：「你看到做了幾多工夫，800多頁追蹤一個組織，找的公開資料也像選舉主任DQ參選人時所提出的。」

「（政府）透過限制結社自由，影響你嘅言論自由。你繼續用呢個組織運作，你就有問題。假設陳浩天以個人身份講，唔拉得佢；但陳浩天以民族黨召集人身份講，咁就拉得。」

**戴耀廷認為，政府處理香港民族黨，可能因民族黨是近期相較高調宣揚獨立的政黨，「本民前首領已經入獄、已經瓦解咗，再告佢都唔可以將打擊面擴闊。但對準民族黨可以擴闊打擊面 — 你不需要直接action、 總之你講都唔得。我（政府）要針對講嗰啲，唔係做嗰啲，做嗰啲已經拉咗。」**

政府矛頭對準陳浩天等有曝光、有組織代表性的人物，戴耀廷說，寒蟬效應的威力或更強，「執法部門可以話，係人一睇你就知，你額頭已經鑿住你係民族黨，所以你企出嚟講嘢，就即係民族黨。」

<figure>
<img src="https://web.archive.org/web/20200812063935im_/https://www.hkcnews.com/news_新聞/hk-discuss/2018/06/林鄭月娥-林鄭六招-20180630000953_2219_large.jpg" alt="">
<figcaption>戴耀廷說，林鄭比起梁振英，更懂得利用法律賦予行政部門的權力出手處理政治事件。資料圖片</figcaption>
</figure>

今次政府透過現有法例重手打港獨，戴耀廷笑言：「（政府）一定後悔喺2013年時唔提早鎮壓，如果2013年我提出佔中時，已經出手阻嚇的話，就成唔到勢，相信佢一定覺得，當時容許我太大空間去做嘢，結果爆到阿媽都唔認得，所以佢要做工夫，就係諗冇23條前提下，法律上有咩可以做。」

「雨傘運動之後，見到香港民間抗爭力量、抗爭意識愈來愈強，但你見到政府唔係疏導，係壓迫、壓落嚟。」他舉例，2016年立法會選舉參選人須填寫確認書，再透過選舉主任引用《立法會條例》DQ參選人，就是行政部門直接操作。2016年發生的立法會議員宣誓風波，涉及 [《宣誓及聲明條例》第21條](https://web.archive.org/web/20200812063935/https://www.elegislation.gov.hk/hk/cap11!zh-Hant-HK@2017-02-15T00:00:00) 、 [《基本法》第104條](https://web.archive.org/web/20200812063935/http://www.basiclaw.gov.hk/tc/basiclawtext/chapter_4.html) ，「嗰啲條例本身不能直接由行政部門操作，所以要用釋法back up佢。」

[資料顯示](https://web.archive.org/web/20200812063935/https://www.hkcnews.com/article/10119/dq-%E9%99%B3%E6%B5%A9%E5%A4%A9-%E9%A6%99%E6%B8%AF%E6%B0%91%E6%97%8F%E9%BB%A8-10128/%E9%AB%98%E9%99%A2%E6%8B%92%E9%99%B3%E6%B5%A9%E5%A4%A9%E9%81%B8%E8%88%89%E5%91%88%E8%AB%8B-%E9%81%B8%E8%88%89%E4%B8%BB%E4%BB%BB%E6%9C%89%E6%AC%8A%E5%88%A4%E6%96%B7%E4%BB%BB%E4%BD%95%E8%B3%87%E6%96%99-%E5%BF%85%E9%A0%88%E7%B5%A6%E5%8F%83%E9%81%B8%E4%BA%BA%E5%90%88%E7%90%86%E6%A9%9F%E6%9C%83%E5%9B%9E%E6%87%89) ，陳浩天2016年報名參加立法會新界西選舉時，被選舉主任指提倡港獨拒絕他參選。高等法院今年2月頒下判詞，拒絕陳浩天的選舉呈請。法官區慶祥曾引述 [《選舉管理委員會（選舉程序）（立法會）規例》第10(10)條](https://web.archive.org/web/20200812063935/https://www.elegislation.gov.hk/hk/cap541D!zh-Hant-HK?xpid=ID_1438403397503_001) 說， **「選舉主任可要求候選人提供選舉主任認為適當的任何其他資料」，認為已給予選舉主任索取更多資料的法定權力。**

今年3月的立法會補選中，林鄭月娥政府的選舉主任也有引用《立法會條例》DQ周庭等參選人；今次政府引用《社團條例》賦予社團事務主任的權力，再由保安局局長建議禁止民族黨運作，戴耀廷認為，林鄭比起梁振英，更懂得利用法律賦予行政部門的權力出手處理政治事件，「唔係梁振英時代冇做，係冇做得咁多、咁盡。梁振英就算知都唔敢用，因為知道反彈會好大；但林鄭有信心，用起上嚟反彈冇咁大，呢個都係北京揀佢嘅原因。」

戴耀廷估計，政府將來也可能會用同一招數，即引用現有法例並由行政機關出手，以在未有《基本法》23條之下向北京交差：「如果佢發覺呢條橋得、交到差，使乜挑起社會反對力量。企喺佢個位，理性計算當然唔想做（23條立法），做咗自己麻煩，土地大辯論仲做緊。如果由行政機關出手已夠震懾，起碼達到2、3年效果，唔使咁快做23條。」

「又或者，他們想借今次打擊民族黨為助力，推23條立法也說不定。當然，若北京路線愈來愈左、一聲令下要加快立法的話，林鄭也只能遵命。」

不過，引用現有法例有很多模糊灰色地帶，除了今次《社團條例》，不知政府何時又拿出另一條例、又由行政人員出手「執法」。戴說：「冇（23條）的話，就要喺現有（法例）內搵。而家就《社團條例》，遲吓可能《刑事罪行條例》。咁我唔知道佢手上仲搵到啲咩，可能佢仲有其他喺手都唔定，應該研究過一系列的法例，不過就未用啫。」

「23條雖然未立，但它的部分元素，在臨時立法會年代已加進了《社團條例》。但23條的阻嚇力還是更大的，因為個人可能會被終身監禁，但《社團條例》個人未必有刑責。」

**「所以話，北京和特區政府，唔單止擁有最終釋法權，更擁有法律的第一解釋權。政府公務員已投降了，最前線的公務員也守唔住。常說『依法治港』，就是要牢牢掌控法律機器。」**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200812063935/https://www.hkcnews.com/aboutus/#subscribe)
