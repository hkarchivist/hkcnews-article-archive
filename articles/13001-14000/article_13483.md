---
title: "奸人出口你出命── 敬告 DSE 學子勿入香港浸會大學跟校長錢大康癲，瘋狂學普通話、西班牙語、阿拉伯文"
date: "2018-07-11"
last_updated: "2018-09-01 11:06:07"
author: "讀者來論"
category: "眾說"
tags:
  - "浸會大學"
  - "普通話"
url: "https://web.archive.org/web/20210712020440/https://www.hkcnews.com/article/13483/%E6%B5%B8%E6%9C%83%E5%A4%A7%E5%AD%B8-%E6%99%AE%E9%80%9A%E8%A9%B1-13483/%E5%A5%B8%E4%BA%BA%E5%87%BA%E5%8F%A3%E4%BD%A0%E5%87%BA%E5%91%BD%E2%94%80%E2%94%80-%E6%95%AC%E5%91%8A-dse-%E5%AD%B8%E5%AD%90%E5%8B%BF%E5%85%A5%E9%A6%99%E6%B8%AF%E6%B5%B8%E6%9C%83%E5%A4%A7%E5%AD%B8%E8%B7%9F%E6%A0%A1%E9%95%B7%E9%8C%A2%E5%A4%A7%E5%BA%B7%E7%99%B2%EF%BC%8C%E7%98%8B%E7%8B%82%E5%AD%B8%E6%99%AE%E9%80%9A%E8%A9%B1%E3%80%81%E8%A5%BF%E7%8F%AD%E7%89%99%E8%AA%9E%E3%80%81%E9%98%BF%E6%8B%89%E4%BC%AF%E6%96%87"
original_url: "https://www.hkcnews.com/article/13483/%E6%B5%B8%E6%9C%83%E5%A4%A7%E5%AD%B8-%E6%99%AE%E9%80%9A%E8%A9%B1-13483/%E5%A5%B8%E4%BA%BA%E5%87%BA%E5%8F%A3%E4%BD%A0%E5%87%BA%E5%91%BD%E2%94%80%E2%94%80-%E6%95%AC%E5%91%8A-dse-%E5%AD%B8%E5%AD%90%E5%8B%BF%E5%85%A5%E9%A6%99%E6%B8%AF%E6%B5%B8%E6%9C%83%E5%A4%A7%E5%AD%B8%E8%B7%9F%E6%A0%A1%E9%95%B7%E9%8C%A2%E5%A4%A7%E5%BA%B7%E7%99%B2%EF%BC%8C%E7%98%8B%E7%8B%82%E5%AD%B8%E6%99%AE%E9%80%9A%E8%A9%B1%E3%80%81%E8%A5%BF%E7%8F%AD%E7%89%99%E8%AA%9E%E3%80%81%E9%98%BF%E6%8B%89%E4%BC%AF%E6%96%87"
---

# 奸人出口你出命── 敬告 DSE 學子勿入香港浸會大學跟校長錢大康癲，瘋狂學普通話、西班牙語、阿拉伯文

  
 子論君子，有云：「及其老也，血氣既衰，戒之在得。」你忖度中國土地上一家國際高尚學府，備受「泰晤士高等教育世界大學排名」、「 QS 世界大學排名」青睞，其一校之長喫中國飯喫到一把年紀，想必飽讀詩書，不遺孔聖人呢句至理名言罷──誰料四十年前《書劍恩仇錄》劇中，花國狀元玉如意輕攏慢撚，譏誚韃子皇帝一曲《事事未滿足》，可移詠香港浸會大學現任「大當家」錢大康教授！詞云：「金堆滿大屋未謂滿足，」該校既標榜基督精神，圖報顧明均（榮譽）博士、俊和發展集團有限公司（ 0711 ）等「善長仁翁」以招徠更多捐款人七十種手段，自是明處有之，暗處亦有之。又曰：「日日淘萬金未謂滿足，」無怪乎最高薪教職員年薪柒佰貳拾萬圓之數曝光，發言人拆解上額其實包括約滿酬金、退休金計劃供款、廣播道宿舍應課差餉租值……總之基本薪金冇咁高，講得頭頭是道。

  
 「百千婢僕照樣不知足，娶妻娶妾未可滿足其慾」，見於本地生母語只得廣東話一種，唔夠「國際化」；「後母」只認英文一位，未夠「競爭力」──是以戊戌年春茗談及普通話畢業要求，錢老爺不諱言：「我希望學生可學習西班牙語和阿拉伯語，因為熟悉四種語言，哪裏都能工作。」「識哂就度度都做到嘢……識溝通先可以埋堆！」左南威而右西施，四妾相夫、四娘教子，錢齊人好大想頭。有道是：「生娘不及養娘大。」普通話市場有奶──儘管佢向來只乳親兒，留得蘆花為元配子女縫「棉」襖──劉子頎、陳樂行、廖偉濂、何浩賢四子咁大不敬，竟敢聚眾到語文中心索取豁免測試評分準則，抗拒三奶刁難，在錢大家長看來，固宜家法伺候，以儆師弟師妹效尤、以便四媽五媽入門。

  
 可憐香港市民胼手胝足、省吃儉用，重金禮聘啲公立大學管理層，原來滿肚子「識三種都未夠最好四個㖭」邏輯，與「三條跑道點都好過兩條跑道」動物無異──咁多悲慘、多可怖！恰似先民稱為「鼫」、今人叫做「鼯」啲「五技鼠」，《說文解字》作者許叔重先生謂其能夠滑翔──而飛唔過屋簷；能夠攀援──而爬唔上樹頂；能夠泅泳──而游唔到對岸；能夠挖掘──洞穴不足以容身；能夠奔走──速度不見得過人。荀子引以為戒，勸人求學宜專心一志、忌三心兩意，以免「五技而窮」。惟畜牲有靈，不至漲紅面、額上青筋條條綻出，爭辯道：「五技好過四技……五技！五技而窮……君子固窮！」人不學不如物，此是一例，不在話下。

  
 所以吳哥窟多少旅客，憐愛當地街童以各國語言招呼遊人、兜售紀念品琅琅上口，不吝腰間美金以資鼓勵，未嘗不是好心做壞事──暌違校園、揮霍學齡、販賣童顏，換來每口青春飯，扼殺幾寸前程？商務會話與高等教育之於個人以至家國孰輕孰重，孰為根本、孰為枝節，歷史早有定論──由洋涇浜英語不足以應付清季變局，到京師同文館過渡至京師大學堂可知，討價還價，係一回事；興國育才，則為另一回事。東一聲「古的猫寧」、西一聲「 Nihao 」，終究湊不成一門學問、算不上一番事業。及今而有高級知識分子留美見過二十年世面，識見及舉措到頭來與《大學》「物有本末事有始終」之義背道而馳，但求本地大學生騰出學分涉獵外語，掣肘其精進本科亦在所不惜──咁多悲慘、多可怖？

  
 時維二〇一八年，溥天之下，尚存語言七千〇九十七種──談者眾裏尋倆，率言西班牙語、阿拉伯語可學，無非看承拉丁美洲廣土眾民，而貪慕半島上諸王子、諸酋長多錢善賈；諸生志趣若何、氣質若何，學理依據又若何，皆置不問。然則劉賓客有詩云：「人世幾回傷往事，山形依舊枕寒流。」豈不知世事萬般，「好」即是「了」、「了」即是「好」──沒完沒「了」嗰啲，決非「好」事？大凡美「好」事物，終須有個「了」結？獨不聞「此一時也彼一時也」、「十年河東十年河西」、「三更窮五更富」、「五時花六時變」、「人無千日好花無百日紅」之謂乎？新能源方興未艾，印度盛世滋生，非洲後來居上……屆時新校長又要「與時並進」，增設法語、印地語、孟加拉語、泰米爾語、烏爾都語、旁遮普語等門檻嗎？前校長拍拍腦袋，舊生韶華，都付與明日黃花；拍拍籮柚，分手費卻袋袋平安──咁多悲慘、多可怖！莘莘學子要做自己之主人、要為人類謀福祉，導人逐普通話、西班牙語、阿拉伯文而居之神仙．皇帝式人物，畢竟靠唔住。

  
 李遐叔《弔古戰場文》有云：「蒼蒼蒸民，誰無父母？提攜捧負，畏其不壽。」共黨前總書記趙紫陽，亦云：「你們的父母培養你們上大學不容易呀！」為人子女，學海中隨波逐流，落得前不着天涯後不着海角，上負雙親、自誤一生……咁多悲慘、多可怖！王仲任著《論衡》，就提及周朝有位白頭翁，當街當巷，老淚鼻涕縱橫；路人問起，佢答：「我幾次求仕，均不得志，因此哭自己浪費哂啲時間……後生學文，文學上有啲成就，官癮第一次發作，君王倚重老臣子；敬老之主駕崩，後主就崇尚武功，我轉行習武，武藝啱啱有長進，好勇之主又賓天；少主初初繼位，寵信少年，但我老喇──所以一次都未受賞識。」一整個世代港人子弟，綁上一輛一時衝向普通話、一時衝向西班牙語、一時衝向阿拉伯文嘅戰車，重蹈兩三千年前周人覆轍，難道咁唔悲慘而可怖嗎？

  
 各位家長、各位同學，欲免晚景咁悲慘、結局咁可怖，且聽另一位錢先生──新亞書院開山祖師錢賓四先生，《九十三歲答某雜誌問》一言：「我生平做學問，可說最不愛時髦或出風頭，不敢仰慕追隨時代潮流，只是己性所近，從其所好而已。我到今也常勸我的學生，千萬不要做一時髦人物。世局有變，三年五年，十年八年，天地變，時髦的亦就不時髦了。」又筆者十歲生辰當日，時任香港大學經濟金融院長張五常教授，發表《不是專家談教育》一文，謂政府話有兩萬個山坡要處理，申讀土木工程嘅就人山人海，此前稱霸之電機工程就不得不退位讓賢；學生唔肯定回歸後香港法律行業會如何，港大法律學院收生收得好差勁，事過境遷，該學院收生成績變得大有可觀；諸如此類變來變去啲例子，佢喺港大見過不下十次，對中學生跑去問佢報讀乜學系為上，或類似問題，答案遂千篇一律：「不要選出路，選興趣，因為今天出路這系好，畢業時可能變了卦。」以上兩席話，我讀來心動，後進有問，寧願複述一遍，不必堆砌甚麼甚麼創見來獻曝；救得一個，算張氏七分陰功、賓四師三分遺澤。睇好中國經濟，可以押 H 股 ETF ；睇好新興市場，可以揀拉丁美洲基金；睇好石油價格，可以抽沙特阿美──風吹草動，隨時割禾青。語言學習則不然，炒燶普通話、炒燶西班牙語、炒燶阿拉伯文，要止蝕離場、想贖回青春，誰個有本事接貨？李太白有詩云：「千金散盡還復來。」錢財身外物。唐伯虎嘆曰：「再回頭是百年人。」人命關天。塘邊鶴出口，你用命撲火──值得一博嗎？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712020440/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20210712020440im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
