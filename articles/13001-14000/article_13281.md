---
title: "田北俊評林鄭「強過曾俊華」搞得掂北京　市民泛民關係改善"
date: "2018-07-04"
author: "記者吳婉英"
category: "眾聞"
tags:
  - "特首"
  - "林鄭月娥"
  - "林鄭"
  - "Carrie Lam"
  - "曾俊華"
  - "John Tsang"
  - "財政司司長"
  - "財政司"
  - "田北俊"
url: "https://web.archive.org/web/20210712020246/https://www.hkcnews.com/article/13281/%E7%94%B0%E5%8C%97%E4%BF%8A-%E6%9E%97%E9%84%AD%E6%9C%88%E5%A8%A5-%E6%9B%BE%E4%BF%8A%E8%8F%AF-13281/%E7%94%B0%E5%8C%97%E4%BF%8A%E8%A9%95%E6%9E%97%E9%84%AD%E3%80%8C%E5%BC%B7%E9%81%8E%E6%9B%BE%E4%BF%8A%E8%8F%AF%E3%80%8D%E6%90%9E%E5%BE%97%E6%8E%82%E5%8C%97%E4%BA%AC-%E5%B8%82%E6%B0%91%E6%B3%9B%E6%B0%91%E9%97%9C%E4%BF%82%E6%94%B9%E5%96%84"
original_url: "https://www.hkcnews.com/article/13281/%E7%94%B0%E5%8C%97%E4%BF%8A-%E6%9E%97%E9%84%AD%E6%9C%88%E5%A8%A5-%E6%9B%BE%E4%BF%8A%E8%8F%AF-13281/%E7%94%B0%E5%8C%97%E4%BF%8A%E8%A9%95%E6%9E%97%E9%84%AD%E3%80%8C%E5%BC%B7%E9%81%8E%E6%9B%BE%E4%BF%8A%E8%8F%AF%E3%80%8D%E6%90%9E%E5%BE%97%E6%8E%82%E5%8C%97%E4%BA%AC-%E5%B8%82%E6%B0%91%E6%B3%9B%E6%B0%91%E9%97%9C%E4%BF%82%E6%94%B9%E5%96%84"
---

# 田北俊評林鄭「強過曾俊華」搞得掂北京　市民泛民關係改善

特首林鄭月娥上任一周年，去年特首選舉期間、作為商界中極少數公開支持曾俊華的自由黨榮譽主席田北俊，接受眾新聞訪問。田北俊盛讚林鄭過去一年的表現，指她與市民、泛民議員關係改善，亦「搞得掂北京」，「佢（林鄭月娥）做得好過曾俊華都唔定。」

田北俊坦言，他對外已多次讚揚林鄭月娥，「純粹一點嘅啫，我覺得佢同市民有溝通，佢同泛民議員有溝通。」田北俊續指，他對梁振英最大的意見，是梁「成日點著火頭」，「同市民又係點著個火頭，佔中又好，好多嘢都係佢點著個火頭，搞到市民唔滿意，泛民又喺立法會用不合作運動對付佢。」

「林鄭好多嘢直接對市民，呢個係高招嘅。譬如一地兩檢，佢掟出嚟嗰日，政府自己開記者會，講晒啲嘢先上立法會。咁市民第一件事，見到政府解釋咗一地兩檢點解要有咁嘅安排，先入為主，聽完大部分都buy咗佢。遲啲立法會出嚟又咁又咁，多多少少就容易處理啲。」

至於林鄭與泛民立法會議員的關係，田北俊認為她「處理得好好」，「黨慶又去，仲捐幾萬蚊俾民主黨……所以佢施政報告、財政預算案、搞嗰啲考察團，泛民都肯參與，特別係泛民專業團體嗰幾位。」

田北俊又讚林鄭勤力，「掉轉頭反而我應該勸吓佢唔好咁勤力，都要做多幾年。佢年紀輕，希望佢可以連任。」

<figure>
<img src="https://web.archive.org/web/20210712020246im_/https://www.hkcnews.com/news_新聞/hk-discuss/2018/03/大和解-民主黨-Chief%20Secretary%20for%20Administration-20180321204152_18e1_large.jpg" alt="">
<figcaption>特首林鄭月娥今年3月出席民主黨黨慶晚宴，即場開出3萬元支票，贊助李華明上台唱歌，及後在Instagram上載照片，附上「#大和解」hashtag。田北俊戲言：「自由黨都呷醋。」資料圖片</figcaption>
</figure>

  
 去年特首選舉，田北俊是極少數公開支持曾俊華的商界人士，為曾俊華拍片、站台。曾俊華落選後，他又提出由他與曾鈺成、曾俊華牽頭組成聯盟或平台，派人出戰去年的立法會補選，惟曾鈺成、曾俊華最終未有回應。


{{< video src="https://web.archive.org/web/20210712020246if_/https://www.facebook.com/plugins/video.php?href=https%3A%2F%2Fwww.facebook.com%2Fjohntsangpage%2Fvideos%2F1864871930452117%2F&show_text=0&width=560" >}}


田北俊指，特首選舉後，他曾向林鄭表示，選舉歸選舉，她當選了，他亦希望她做得比梁振英好，「事實上，呢年佢係做到我想見到嘅，佢做得好過曾俊華都唔定，即係話對市民搞得掂、泛民搞得掂。佢強過曾俊華呢，係佢搞得掂北京。」

被問到林鄭有否邀請他出任公職，田北俊表示沒有，他亦不會接受，「如果我2016年決定退落嚟嘅話，冇一樣嘢係會吸引到我。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712020246/https://www.hkcnews.com/aboutus/#subscribe)
