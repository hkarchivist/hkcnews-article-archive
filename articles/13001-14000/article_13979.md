---
title: "張超雄：議會坐得耐會滯　起身去另一崗位"
date: "2018-08-05"
author: "記者戴晴曦"
category: "眾聞"
tags:
  - "張超雄"
  - "Fernando CHEUNG"
  - "立法會"
  - "馮檢基"
url: "https://web.archive.org/web/20210919133204/https://www.hkcnews.com/article/13979/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-13979/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/13979/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-13979/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 張超雄：議會坐得耐會滯　起身去另一崗位

「我大學已經冇剃鬚，想扮老成啲，之後變埋個人標誌，就索性唔剃。選立法會之前，劉慧卿講過：『你快啲剃咗佢啦，有鬚一定選唔到，市民唔鍾意。』但我prove her wrong，哈哈哈。」結果，61歲的張超雄和他的「二撇雞」留在立法會至第十個年頭。

改善院舍質素示威請願、爭取少數族裔權益記者會、全民退保公聽會......十年來，與邊緣群體有關的議題，一直不乏張超雄的身影。有人諷刺他「假難民之父」，亦有人認為他太低調、為小眾發聲雖有功勞卻難上位，替他感到不值，但張超雄依舊議題照跟默默做，實踐他堅信不疑的社工價值。

當外界期望，張超雄將透過立法會，繼續為弱勢社群發聲時，原來早於2016年的立法會選舉，他已決定，今屆是他議會生涯的最後一章......

<figure>
<img src="https://web.archive.org/web/20210919133204im_/https://www.hkcnews.com/news_新聞/hk-discuss/2018/07/張超雄-工黨-20180731193056_5e0b_large.jpg" alt="">
<figcaption>早於2016年的立法會選舉，張超雄已打算不再參選。他和女兒一起接受眾新聞訪問。何君健攝</figcaption>
</figure>

時間回到2016年9月的立法會選舉，當年在四區參選的工黨，除了棄選的胡穗珊，議會元老李卓人、何秀蘭雙雙落馬，只剩張超雄保住新界東一席。「見到整體趨勢，大家對老一輩的民主派議員出現一些信心危機，可能覺得，我們不太發揮到作用，或者做法無效。雖然對我個人影響不大，但我始終覺得係需要換代。」

張超雄曾在議事堂說出 [網絡紅人達哥的「聲音畫面有冇問題」金句](https://web.archive.org/web/20210919133204/https://www.youtube.com/watch?v=ma15V9FXqv0) ，又以 [潮文《激嬲女朋友，佢叫我扮比卡超同佢溝通》為例](https://web.archive.org/web/20210919133204/https://hk.news.appledaily.com/local/realtime/article/20160303/54825016) ，反對「網絡23條」，因而被網民讚賞「貼地」，他卻認為自己開始離地，是時候離開議會，「其實我落區的時間很少，始終被議會綁住。如果民主派俾少啲力，不守住人事、工務、財委，就對政府一啲威脅都冇，仲有我建立的小組委員會、參加的其他委員會會議......導致我真正了解現實世界、網絡世界都少咗時間，守得一邊守唔到第二邊。」

**「我覺得這些位置，係需要很大的衝勁和新鮮角度。做了十年議員，一定有啲嘢盲咗、睇唔到、塞住咗，已經梗咗好多嘢，所以應該引進一些新人。本來我對羅冠聰、劉小麗、姚松炎好有盼望，而家到區諾軒。佢哋會帶來新想法、新做法，帶來衝擊，議會如果冇咗呢啲力量，會更加發揮唔到作用。」**

「當然，另一面嘅我都不斷問自己：喂，你幾難得先攞到呢個位，幾難得先儲到呢個social captial，下次再選都有信心，做乜浪費機會？我亦擔心，如果離開，議會內主力關心邊緣社群、推動社福的空缺有冇人填補。但另一方面，我覺得真係要俾自己時限，我要做落去，做足一世都有得做，民生嘅問題，點會解決得晒啫，但呢個位置始終寶貴，係應該俾其他人試。」

<figure>
<img src="https://web.archive.org/web/20210919133204im_/https://www.hkcnews.com/news_新聞/hk-discuss/2018/07/馮檢基-Fernando%20CHEUNG-梁耀忠-20180713113935_12ef_large.png" alt="">
<figcaption>張超雄（左）向傳媒表示不再排第一參選後，外界隨即將他和馮檢基 （中） ，以及街工梁耀忠 （右） 作比較。資料圖片</figcaption>
</figure>

最近，張超雄向傳媒表示下屆不再排第一參選後， [外界隨即將他和馮檢基、街工梁耀忠作比較](https://web.archive.org/web/20210919133204/https://www.hkcnews.com/article/13550/%E5%BC%B5%E8%B6%85%E9%9B%84-%E9%A6%AE%E6%AA%A2%E5%9F%BA-%E6%A2%81%E8%80%80%E5%BF%A0-13550/leung-yiuchung ) ，認為後兩者不願交棒、戀棧權位。張超雄回應，二人均屬民主派，不希望抹殺他們過往的努力和貢獻，「他們是否想參選，都是個人的意願、抉擇。有啲人可能覺得，真係有排都未做完，自己亦有能力投入。咁其實，民主就不應因某些人的年齡、資歷受限制。人各有志，我尊重他們的做法。」

**「不過，我自己的信念認為，這類位置不能坐得太耐，坐得太耐係會滯，失去一些敏感度，令我哋有機會脫節、反省能力受影響，因為成日喺議事堂內。所以對我來說，都係時候起身，去另一個崗位。」**

「當然，近年發生的DQ事件，令我好失望、好唔開心，令我對政權，或者議會能發揮的功能要重新評估。政權不斷畫紅線，是近年才如此嚴重地出現，我當然要重新評估，條線會畫到邊到、畫幾多條，將來議會仲咁畫的話，仲可以做到啲乜。」

「但我又唔覺得議會已經冇嘢好做，或者令我覺得不如退出，其實可以做的事仍然太多，有極大空間要做嘢，例如醫療制度的崩潰、長期護理的需要、貧富懸殊等，這些我們觸目所及，應該用災難來形容的議題。所以如果你話議會冇嘢做，我一定不相信、不同意。」


{{< video src="https://web.archive.org/web/20210919133204if_/https://www.youtube.com/embed/U7qnplcGRyA" >}}


<figure>
<img src="https://web.archive.org/web/20210919133204im_/https://www.hkcnews.com/news_新聞/hk-discuss/2018/07/張超雄-20180731214642_1d5c_large.jpg" alt="">
<figcaption>張超雄首次參選立法會，其中一個主因是為阻止羅致光連任。最終羅沒有出選，社福界一席成（左起）張國柱、方敏生、張超雄三人之爭。《蘋果日報》照片</figcaption>
</figure>

議會一席，對張超雄來說，屬「好privileged」的位置。他最初在2004年參選社福界，只為推倒社署的「一筆過撥款」，以及阻止當時的社福界議員羅致光連任，「喺社福界，大家都覺得佢好掂，但佢好支持一筆過撥款，又成日出計仔俾政府。佢嘅approach係解決問題，解決政府嘅問題，但唔係跟番社工的價值，咁我覺得自己一定要出嚟選，就係要同佢打對台。點知佢後來唔出嚟選。」

「當年唔係好多人邀請我參選，老實講，都係學院（當年他是理大應用社會科學系講師）比較前衛嘅社工，例如邵家臻。蘊釀期間大家相對傾得埋、睇法一致，有啲聲音就建議不如出嚟選。」

最終，張超雄以3000多票當選，擊敗社聯時任行政總裁方敏生、社會工作者總工會張國柱。當年張超雄出版的《反叛點，可以麼？》或成最大功臣，他將過往撰寫關於社福制度流弊、批評一筆過撥款的文章輯錄成書，寄到一萬名社工手上，「我當時係要挑戰大家，因為社福界真係太聽話。」

**「其實而家社福界都好聽話，提出反對聲音的社工為數不多。社福界最有力量就係機構，獲撥款數以億計、請嘅社工數以百計、接觸到嘅市民數以千萬計。但這些機構往往有一種承辦商的心態，即係佢哋要爭資源，所以佢哋要討好政府，至少不敢得罪，咁先能夠取得合約，令財政不受影響。變相政府攞咩出嚟，佢哋就去啄、去食，但唔係話，政府唔應該攞呢啲出嚟，或者應該以另一種模式提供服務。」**

當選後的4年，代表社福界首進議會的張超雄「反叛」因子作用有限，甚至未能團結業界。他決定在2008年放棄競逐社福界一席，轉戰地區直選，「好多社福的新措施，政府唔會先通知我，反而話俾啲機構聽、同社聯商量，我係社福界最後一個知。政府好識玩呢啲手段、玩分化，令我覺得，唔係好想同佢玩呢個遊戲。」

「我參選社福界時 ，其實方敏生代表機構，張國柱代表工會，我代表前衛社工或學術界。我當年勝出後，他們已部署緊4年後come back，令彼此的角力在選舉後繼續存在。我當時在界別推動議題，其實寸步難行，界別亦不能一致地槍口對外。基於呢個情況，我都覺得不再適合（連任）。」

2008年，張超雄轉戰新界西直選卻落敗。他遂創立「正言匯社」，於議會外緊咬社福議題不放。2012年的立法會選舉，張超雄成功重返議會。

<figure>
<img src="https://web.archive.org/web/20210919133204im_/https://www.hkcnews.com/news_新聞/hk-discuss/2018/07/張超雄-工黨-20180731220226_bea2_large.jpg" alt="">
<figcaption>2012年的立法會選舉，工黨全取四席，張超雄（後排右一）成功重返議會。《蘋果日報》照片</figcaption>
</figure>

張超雄2012年回到議會後「唔爭嘢」，各事務委員會的正副主席，他一概榜上無名，「我當時講明，所有正副主席都唔做，不過要開兩個小組委員會，一個係融合教育，一個係長期護理政策，開得成後，我便擔任這兩個委員會的主席。」、「這些是我最關注的議題，我覺得這兩個服務極度被忽略，情況災難性咁慘，所以一定要喺議會做。」

**張超雄其實喺立法會做到啲乜？「就係可以set social agenda，讓受影響的人在議會內發聲，將問題不斷expose出嚟。」**

警方2015年在一宗命案，曾經錯誤拘捕一名患有自閉和中度智障男子，這事最令張超雄印象深刻。他當日收到相熟的社工來電，告知警方將那名智障者拘留在警署，更準備翌日起訴謀殺罪的消息，張超雄決定馬上介入。他首先找律師與警方理論，討回智障者服藥的權利，之後到警署要求警方立即放人，「我同沙田警署的副指揮官講：『如果呢個情況繼續proceed落去，你哋要負上最大責任，因為你哋mishandle呢件事，mishandle得好緊要。』如果我當時不是議員，佢睬我都傻啦，咁佢哋當晚都放咗人。」

「用議員的credibility，加上家屬勇於發聲，得到傳媒廣泛報道，逼警方回應事件。而家在警務處的網頁，都找到其中一個category講MIP（Mentally Incapacitated Person，精神上無行為能力人士）的處理方法，當日涉事的警員亦受不同程度的紀律聆訊和處分。呢件事對警隊如何處理特別需要者，都構成幾大的影響。」

<figure>
<img src="https://web.archive.org/web/20210919133204im_/https://www.hkcnews.com/news_新聞/hk-discuss/2018/07/張超雄-20180731215212_229e_large.jpg" alt="">
<figcaption>張超雄和當日被捕智障者的哥哥（左）舉行記者會，令社會關注警方做法。《蘋果日報》照片</figcaption>
</figure>

張超雄在議會嘈了多年的社福政策，他看到政府開始實踐，「譬如特殊教育統籌主任，（政府）起初話完全唔使、冇必要，結果逐樣逐樣跟住做。我連 [法案都寫埋](https://web.archive.org/web/20210919133204/https://www.facebook.com/fernandochiuhungcheung/posts/%E3%80%90%E3%80%8A%E7%89%B9%E6%AE%8A%E6%95%99%E8%82%B2%E9%9C%80%E8%A6%81%E6%A2%9D%E4%BE%8B%E8%8D%89%E6%A1%88%E3%80%8B%E7%99%BC%E4%BD%88%E3%80%91-%EF%BF%BD/10157001550855721/) ，當然起初乜都否決我啦。而家不只推出先導計劃，計劃未完，教育局已經將職位常規化。」

「唔好話全靠我哋啦，其實係好多人的努力下，將議題帶上立法會，再成立委員會一直跟，咁就唔到政府唔郁，令佢一路都需要改善。但有時都有啲忟，就係你班友，要你做就死話唔肯做。好啦，到後來終於肯做，就講到件事好美好，自己前後矛盾。」

**即使成功推動政策改變，張超雄一張「成功爭取」的橫額都未貼過，「咁樣會將自己貶低得好緊要，從來都係我叻過你、知得多過你，從來都應該咁做，只係你（政府）唔識做，我而家話俾你聽要點做。」、「我覺得市民係有智慧。當你真係付出努力，做到有效果、口碑，咁佢哋係睇到你做嘢。」**

<figure>
<img src="https://web.archive.org/web/20210919133204im_/https://www.hkcnews.com/news_新聞/hk-discuss/2018/07/張超雄-20180731210256_18b3_large.gif" alt="">
<figcaption>佩珊（右）去年與其他同類罕見病患者的家庭成員，在張超雄陪同下到特首辦請願，特首林鄭月娥突然現身，並親自接收佩珊撰寫的建議書。資料圖片</figcaption>
</figure>

去年張超雄領軍的一次特首辦請願行動，林鄭月娥突然現身，接過罕見病患者周佩珊的建議書和請願信，贏得大眾的焦點和掌聲，「那次我不覺得尷尬，但她出來接信我是surprise，因講到明遞信係唔會有人接，但她突然決定出來，同埋表現得好關心、友善。我歡迎喎，咁我哋都係想為病友爭取用藥權利，佢正視，然後跟進，我讚賞這個行為。」

「外界形容林鄭喺社福攞分，我唔係唔想佢攞分，如果呢個政府攞到100分，真正改善市民生活，市民好支持，咁咪好囉。」、「這個肯定是她的管治策略，給公眾感覺，她是一個有能力、願意聆聽市民的人，尤其特別需要的群體，她亦會比以往更肯使錢，俾到人一個盼望。不過，在政治上，就不得越雷池半步。」

**但張超雄明明是個反對派，林鄭這樣出招，他如何在政治上企硬？「政治上，大家係撞到正，關係非常對抗性；但民生方面，我要同佢有一個negotiation term的關係。這方面的確不易處理，但講真，我喺議會的位置係要同佢溝通，我是在泥漿摔角內，在最前線同佢打、拗手瓜，所以我一定要同佢繼續溝通。但政治立場上我不會變，你硬我一樣企硬。」**

**「目前的局勢，政治方面其實都冇乜可以傾，我自己都覺得那方面不是我的專長，我在議會的角色，都係比較專注民生議題。」**

<figure>
<img src="https://web.archive.org/web/20210919133204im_/https://www.hkcnews.com/news_新聞/hk-discuss/2018/07/張超雄-工黨-20180731193114_25e2_large.jpg" alt="">
<figcaption>訪問當日，從日間護理中心回家的盈盈看到爸爸後，便不時展現笑容，更一度緊握爸爸的手不放。何君健攝</figcaption>
</figure>

任期尚餘兩年，張超雄慨嘆，落實全民退保、改善院舍質素的心願，應成其議會生涯中的兩大遺憾，「我估議會推動的力量會大點、槓桿效應強點......不過又咁，喺出面（推動）又不等如不行。但如果要看到我心目中的理想，院舍服務質素要有完全革命性的改變，應該都有排......」

一直在議會指出院舍問題，要求院舍質素有所改善的張超雄，今年都「局住跪低」，為患罕有病Mowat-Wilson Syndrome導致嚴重智障、今年27歲的二女盈盈申請輪候政府院舍。提起此事，張超雄苦笑道：「唔忿氣、唔情願......好似有啲認輸咁，自己可能會照顧唔掂，始終都要......」、「我覺得自己有啲老、身體差咗，扶個女好多時扭親、整親腰骨，手腳開始有幾個地方痛，覺得自己有啲力不從心。如果個女繼續咁，我又繼續年紀大，咁我係咪唔理，到我有朝兩腳一伸就算呢？咁係唔得，我都要為佢做定打算。」

「雖然我從來都覺得，有生之年都不會送走個女，唔捨得，亦覺得唔應該，但可能都要排住先。如果要排16或17年的狀態，我嗰陣都已經77歲，咁我都應該輪定先......都冇辦法。」此刻，一向痴著爸爸的盈盈緊緊握住爸爸的手，不時展露開心的笑容，不捨得立即回家吃藥。

<figure>
<img src="https://web.archive.org/web/20210919133204im_/https://www.hkcnews.com/news_新聞/hk-discuss/2018/07/張超雄-20180731220655_185f_large.jpg" alt="">
<figcaption>張超雄（右）離任「屋崙華人服務社」當日，屋崙市政府為紀念他的貢獻，把9月13日訂為「張超雄日」。網上圖片</figcaption>
</figure>

張超雄早年定居美國加州屋崙市（Oakland），於「屋崙華人服務社」擔任總幹事的8年期間，為當地弱勢社群帶來不少改變，包括逼使業主停止出租劏房；與當地發展商合作，將酒店改建老人住宅；代表亞裔美國人於政府的架構內發聲等。對比當年在美國，他要在香港要做出相同成績，似乎困難重重，「因為美國比較decentralized，地區層面已經搵到好多資源，而且社工受尊重的程度高很多，隨時可以同決策者傾到。」

「當然香港進步空間很大，但你看大陸，當地的維權工作、推動基本社福服務的工作，其實艱難一百倍、面對的風險更加大，其實比我們的難度更高。我覺得香港有好多嘢本來可以做得好好多，造就我哋有角色同空間繼續發揮。」

**「我越做越覺得要集中做這些邊緣群體的議題。其實我們到今日改變到嘅嘢未必好多，但這些團體的需要往往係最迫切、困難最大，所以如果能夠將佢哋嘅情況引起公眾關注，以致他們的生活有改善，呢個係最實在、最能夠發揮社工的天職－幫助弱勢社群，爭取社會公義。」**

張超雄說，暫時未計劃退下議會後的工作方向。但可以肯定的是，他未攰，將繼續留港為弱勢社群爭取權益。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210919133204/https://www.hkcnews.com/aboutus/#subscribe)
