---
title: "吳靄儀「太過認真」18年　古老石山難忘精英議會"
date: "2018-07-22"
author: "記者盧曼思"
category: "眾聞"
tags:
  - "立法會議員"
  - "吳靄儀"
  - "拱心石下"
url: "https://web.archive.org/web/20210712020634/https://www.hkcnews.com/article/13786/%E5%90%B3%E9%9D%84%E5%84%80-%E7%AB%8B%E6%B3%95%E6%9C%83%E8%AD%B0%E5%93%A1-%E6%8B%B1%E5%BF%83%E7%9F%B3%E4%B8%8B-13786/%E5%90%B3%E9%9D%84%E5%84%80%E3%80%8C%E5%A4%AA%E9%81%8E%E8%AA%8D%E7%9C%9F%E3%80%8D18%E5%B9%B4-%E5%8F%A4%E8%80%81%E7%9F%B3%E5%B1%B1%E9%9B%A3%E5%BF%98%E7%B2%BE%E8%8B%B1%E8%AD%B0%E6%9C%83"
original_url: "https://www.hkcnews.com/article/13786/%E5%90%B3%E9%9D%84%E5%84%80-%E7%AB%8B%E6%B3%95%E6%9C%83%E8%AD%B0%E5%93%A1-%E6%8B%B1%E5%BF%83%E7%9F%B3%E4%B8%8B-13786/%E5%90%B3%E9%9D%84%E5%84%80%E3%80%8C%E5%A4%AA%E9%81%8E%E8%AA%8D%E7%9C%9F%E3%80%8D18%E5%B9%B4-%E5%8F%A4%E8%80%81%E7%9F%B3%E5%B1%B1%E9%9B%A3%E5%BF%98%E7%B2%BE%E8%8B%B1%E8%AD%B0%E6%9C%83"
---

# 吳靄儀「太過認真」18年　古老石山難忘精英議會

吳靄儀70年的人生，從未擁有過一部手機，不要跟她說Nokia或者iPhone了。她的朋友N年前送來一部LG摺機，被她塵封在枱底至今，拿出來給記者看時還問：「噢，這是手機？」

吳靄儀的寫作，從未擁有過倉頡輸入法。她書寫用的原稿紙，不是街邊文具舖10蚊一大疊的那些薄薄綠格子，而是好友替她從日本帶來，紙質更厚、格子更工整的。她說，80年代末在《明報》工作時，別人也會替她找來紙質較佳的稿紙。

一個唔用又唔識用手機（當然WhatsApp、Facebook都無佢份）、對一張紙又咁有要求的人，睇怕，都幾難搞...…

尤其當你發現，她早在1983年已經夠膽講：香港獨立。

<figure>
<img src="https://web.archive.org/web/20210712020634im_/https://www.hkcnews.com/news_新聞/hk-discuss/2018/07/拱心石下-吳靄儀-20180721181441_2508_large.jpg" alt="">
<figcaption>吳靄儀的新書手稿，那一張張日本原稿紙。何君健攝</figcaption>
</figure>

政治記者以前採訪立法會，劉慧卿對住唔做功課的聲大夾惡；代表法律界的大律師吳靄儀不會駡人，但她一個眼神、一句說話，已足夠令你意會到無料唔好扮四條。有些立法會議員鍾意同記者吹水唔抹嘴；吳靄儀不會，她跟記者談的，大都是複雜悶蛋的法案條文，唔熟書的記者，對着眼前這個Margaret總是一嚿雲，心諗：都係走為上着。

吳靄儀在她的最新著作《 [拱心石下－從政十八年](https://web.archive.org/web/20210712020634/https://www.facebook.com/margaretngny/) 》中，形容自己「不擅交際」、「古板」、「孤獨」。她的新書，或者也應該叫《拱心石下之古老石山》。

「我唔用手機，因為我覺得這是生活方式，有手機的話唔開沒意義，開的話卻會分散精神，我有好多嘢要專注，我要專心工作、見人、讀文件。」

在吳靄儀的世界裡，絕對沒有「壹號皇庭」式的一班大狀晚晚放工落酒吧隊幾杯的記憶，「對唔住，無呀，真係唔好意思。」

「我唔係好鍾意交際應酬，我做議員時，朝早8點返到公司，之後便過對面街開8點半的立法局/ 會會議，我也有執業官司，但議會佔的時間多好多。我做議員超過一個full time，有150%，但因我沒交際應酬，工作以外就是休息，唔會話去大陸旅行、飲酒也不感興趣。」

從政，真的可以唔使social？「我那個年代唔同，是精英年代、很少有政黨，每個人憑自己在社會上的公信力，用自己專業知識影響政府。加上以前有好多正常公務接觸的渠道，例如跟官員談草案時，佢會俾佢個時間表你睇、主動約你傾。另外，我代表功能組別，都會花好多時間接觸法律界行家，公事上的多。」

「係呀，我個人好吽、好吽，古老石山。我以前太過認真，吳靄儀成日工作，係好畸型。」

<figure>
<img src="https://web.archive.org/web/20210712020634im_/https://www.hkcnews.com/news_新聞/hk-discuss/2018/07/吳靄儀-拱心石下-20180721181422_1af6_large.jpg" alt="">
<figcaption>吳靄儀兒時。何君健攝</figcaption>
</figure>

吳靄儀之所以從政，正正是因為她死牛一邊頸的固執性格被人睇中。她在新書中記載參政的起步點：

> 事務處的一位好朋友邀請我到他的房間談  –  他是個收藏家，我還以為他得了甚麼古物珍玩邀人欣賞，卻料不到他要我考慮競選立法局法律界功能組別議席。當時（1995年）法律界已有兩人宣佈了參選，一位是律師會前任會長葉天養，另一位是執業大律師李偉業。這位好朋友向我解釋，這一屆立法局會有好些對法治延續關係重大的議案要處理，他希望確保代表法律界的議員能擋得住壓力，堅守原則，他對我有信心，希望我參選。


「他」是誰？吳靄儀說：「唔開名，無謂害佢，他是提出叫我參選的人，唔係inspire我，我之前唔係無考慮過，但一諗就否決，這位法律界朋友說出了事實。」

**「1995年是個關口，這位朋友指出，功能組別係唔公道，但既然有議席，乜嘢人代表我哋係緊要，係聲譽問題。九七過渡重要關頭，立法會過乜嘢，影響很大。佢話我寫咗咁多評論，知道我個人硬頸、古老石山，要搵一個信得過、唔係咁易妥協的人 ，佢就話你去選啦，係要有個咁嘅人喺立法會。」他是法律界德高望重者？「法律界好多叻人，如果唔係有好多得人尊敬的人支持我，我喺法律界都寂寂無聞。**

吳靄儀就這樣做了立法局/ 會議員，由1995年做到2012年。「我做議員時，識嘅嘢其實好多，好多法例會見得到去法庭之後有甚麼遭遇。而家好多議員background knowledge欠了一大截，每樣嘢都要由頭了解。顯著例外的是朱凱迪，佢好叻爬文件，佢叻過我好多，記者出身、個腦好快，但唔係人人似佢。」

「另一個係羅冠聰，佢有乜嘢經驗、學識呢？佢係大學生，還未正式畢業，但你睇佢短時間內做得好好，很熟書，時間分配也好好，選民會見到佢，是非常好的從政人才。我和他接觸，他的政治判斷有個人看法。」

「做議員，當然要熟書啦，但都要睇兩面。當年我哋同港府傾，言之成理的話，佢係要聽，因為如果得唔到社會上有公信力的人接受，會影響管治。但問題係而家個政府唔聽、沒本事聽，西環話事，講都無用啦。你見林鄭都熟書呀，但佢好多原則唔明，佢只係一個考第一的聽話學生。」

<figure>
<img src="https://web.archive.org/web/20210712020634im_/https://www.hkcnews.com/news_新聞/hk-discuss/2018/07/吳靄儀-拱心石下-20180721181527_2499_large.jpg" alt="">
<figcaption>少女時代，吳靄儀和她的女黑俠眼鏡。《拱心石下－從政十八年》內頁</figcaption>
</figure>

「我哋以前喺立法會，唔係乜嘢紳士淑女，係英國下議院嗰種好嘈但文明的辯論議會文化，如何透過辯論得到結論出來，對民主制度十分關鍵。」提起今天的議會被廢權、提起梁君彥，吳靄儀拋下六個字：「真係不知所謂。」

**「而家有啲人，亂咁破壞我哋資產。立法機關係用來政治辯論、解決政治問題，即係唔同利益、立場，點樣透過文明、理性、或者激烈但互相尊重的辯論，得出政策而社會可以接受，係有公信力。如果話我人多就要通過，立法機關落喺只知點通過的人手上，無公信力嘅議會，仲衰過無議會。」**

吳靄儀很勉懷昔日的精英議會，「我哋會令市民注意某些重要的事，有重大事件發生時會示警，叫政府hold住先，等大家知道係乜。」

她所謂的精英，不是指從政要像她一樣，有個港大文學院學士、波士頓大學哲學博士、劍橋大學法律學位，「所有從政的人，都一定要係精英；但唔係精英從政。我以前係帶住嫁妝去立法局，代表人民，就係精英。所有人都係精英，只要你願意，例如你揸電車，如果你好叻做呢樣嘢，你就係電車精英。」

肯攞個心出嚟，瞓身做，就係精英。

<figure>
<img src="https://web.archive.org/web/20210712020634im_/https://www.hkcnews.com/news_新聞/hk-discuss/2018/07/吳靄儀-拱心石下-20180721181548_21e2_large.jpg" alt="">
<figcaption>吳靄儀1984年在《南華早報》The Margaret Ng column發表文章 "Now we stand alone"，呼籲香港人前途全靠自己，眼前是持久奮鬥，不堅決就退出。《南早》一度不刊登，吳靄儀指若不登就罷寫專欄，《南早》之後原文出，吳靄儀卻決定轉到《虎報》寫文。何君健攝</figcaption>
</figure>

吳靄儀這座古老石山，近年在網上被談論得較多的，是一篇她在1983年於《明報月刊》發表的文章「 [妥協與頑抗 – 擺在眼前的路](https://web.archive.org/web/20210712020634/http://www.localpresshk.com/2016/07/compromise-or-fight-stubbornly/) 」，她在文章提到香港獨立：

> 如果不願意接受妥協的後果，唯一可做的就是絕不妥協。但是，要做到絕不妥協，要堅持長遠保留香港現有的一切特殊有利條件，保留一切居民現有的權益自由，保留目前這種不受中、英政府干預的實際自主，則事實上只有一條路可行，那就是獨立。這樣一來，堅決不願接受共產政權統治的香港人可以繼續做香港華人了；不願意「英國人在統治三十年」的一些大學生可以不必受英國人庇蔭了；要治港的港人也可以放手大治了；預備組織民間力量的領袖也有了明確的目標了。舞固然可以照跳，馬固然也可以照跑，連法治也可以繼續推行。高等英國人請回祖家去，不然就留下來做一個同舟共濟的普通香港人；熱愛中國政權的人請回中國去；願意在資本主義社會拼老命搶奪遍地黃金的人，更可以在這裏以青春作賭注去賭他一賭。


她在文章後續指，搞獨立是「冒大不韙」，「香港當然不可以獨立」的理由有三點：香港不能以軍事防守；中國統一是神聖的大業，每一個真正的中國人都要奉為基本信條；中國不容許。她寫道：「香港人是很實際的，這種沒有機會成功的事，香港人大概不會認真去想；大家也許都寧願妥協；但要是認為妥協根本沒有意義，那就要公開的問：大家是不是願意堅持不變到寧願獨立的地步？」

吳靄儀當然記得這篇文章，「當時點解會寫呢篇文，因為中英談判講香港前途，香港人想點係好重要。我們未必得到想要的，但起碼要去講你要乜嘢，唔好要人幫你作主，但大家都唔敢講。你無非幾樣啦，一係歸還給大陸、一係繼續做殖民地，兩樣都唔係，就係諗是否要獨立，我會講人哋唔敢講的。」

當時只有她一個提獨立？「我諗都差唔多，或者有其他人講，但不是認真講，因講任何一個獨立性都被人鬧到死，我的上一代是走難來的，我這一代要承載中華民族文化，講香港文化都唔得。我記得寫完篇文之後，無人有反應，萬賴俱寂，啲人無聲出，因為諗都唔想諗呢件事， 大家都唔想出聲，係難民心態。」

今天的後生仔不再忌諱講香港獨立，吳靄儀有何立場？「後生仔為了前途，他們要講乜，我們都應該支持。要有好的空間去討論，而不是打壓。由於太多人打壓他們，他們就要對付打壓，唔係認真去諗，冇，時至今日講獨立都沒特別內容、目標、想爭取甚麼、點解咁好、困難在哪兒，全部都未有真正討論。」近日她被傳媒問到政府取締香港民族黨事件時也說，不認為發表言論、參選或派傳單已是實踐港獨，質疑如何影響國家安全。

吳靄儀說她是古老石山，卻早在1983年已談論獨立，「我講的，是邏輯。」

梁天琦被定罪時，吳靄儀有替他寫求情信，「我真的有去聽過梁天琦說的，就在2016年那次新界東補選，我幫楊岳橋助選時，我見對手梁天琦都好斯文，印象非常好。」但她所屬的公民黨，部分人卻和本土派劃界線，甚至被年輕一代批評是「離地大狀黨」，「其實好傻，這是他們的誤會。不過，點解會引人誤會、甚麼令人誤會、誤會了對人有何影響？都要去了解下囉。」

「係呀，我係離地呀，唔應酬、唔睇電視。」但思想上貼地啊，「都話嗰啲係邏輯，我真係冇乜好嘢呀。」

立法會審議一地兩檢時，民間翻查10年前立法會審議高鐵撥款的文件，發現當年很多關於一地兩檢的問題，都出自吳靄儀。「我仲有個file喺度，因為我知道終有一天，佢哋會反口。」

「所以話，立法會議員係唔係冇用呢，唔一定，你今日用邏輯問啱問題，即使政府耍你，但過多幾年就知道，個問題有幾重要。」

<figure>
<img src="https://web.archive.org/web/20210712020634im_/https://www.hkcnews.com/news_新聞/hk-discuss/2018/07/吳靄儀-拱心石下-20180721181504_15d6_large.jpg" alt="">
<figcaption>讀文學的吳靄儀，寫新書無難度。她說，文學豐富一個人的修養，更能體會人心，呼籲從政者多閱讀。何君健攝</figcaption>
</figure>

吳靄儀2012年卸下立法會議員職務後，便有寫書的念頭，「但當時先要顧及從新執業，我要做嘢，因為無人會照顧收尾嗰幾年。坐低認真執筆是2014年，我唔識打中文，全部用日本原稿紙手寫，寫了好多個draft，改完又騰，有些去到第四稿。」

「我寫的時候好驚，驚腦退化唔記得啲嘢。趁住我仲未腦退化，我一定要寫好。」她沒有寫日記，但一直有保留重要文件的習慣，例如重要法案、給選民的年報、專欄文章等，搜集資料沒有太大難度。

她說，新書冇料爆，「寫，係因為有些紀錄不可消失，希望以後的人明白：裝備自己，才不怕被人打低。」

「例如我寫23條立法，希望睇番當年憑乜嘢反抗、法律說了什麼、將來又要反對甚麼，同埋提醒唔好講大話；我寫居港權，因為歷史對照今天。今日林鄭叫取消150個單程證的人要有憐憫心，但當年居港權時，又唔見你話憐憫？你今日話港人團聚，咁你當日就唔使釋法啦，絕對虛偽。」

吳靄儀18年的從政生涯，有甚麼遺憾？「好多，唔值得講，從政生涯，絕大多數都失敗，成功都無乜，有乜都唔係自己成功。」

古老石山，原來有句歇後語：越看越入格。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712020634/https://www.hkcnews.com/aboutus/#subscribe)
