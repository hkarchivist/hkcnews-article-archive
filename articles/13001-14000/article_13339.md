---
title: "大律師劉偉聰：暴動罪涉政治　不認同「司法已死」"
date: "2018-08-30"
author: "記者戴晴曦"
category: "眾聞"
tags:
  - "司法機構"
  - "旺角衝突"
  - "劉偉聰"
url: "https://web.archive.org/web/20210924055648/https://www.hkcnews.com/article/13339/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-13339/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/13339/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-13339/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 大律師劉偉聰：暴動罪涉政治　不認同「司法已死」

2016年的旺角衝突，被時任特首梁振英定性為暴動。2年過去，20人被裁定暴動罪成，然而，涉及暴動的控罪至今仍爭議不斷。有份為兩名暴動罪被告打官司的大律師劉偉聰認為，律政司要起訴當日的參與者，可用其他控罪，認為選擇以暴動罪作檢控，背後涉及政治考量。

有人說，香港「司法已死」。曾任3年暫委裁判官的劉偉聰卻依然相信法庭，認為外界對司法機構的批評，或源於對司法制度的不美麗誤會。

相關文章： [代表暴動罪被告　大狀劉偉聰：我能做的，是打好官司](https://web.archive.org/web/20210924055648/https://www.hkcnews.com/article/13480/%E5%8A%89%E5%81%89%E8%81%B0-%E6%9A%B4%E5%8B%95%E7%BD%AA-%E6%97%BA%E8%A7%92%E8%A1%9D%E7%AA%81-13480/%E4%BB%A3%E8%A1%A8%E6%9A%B4%E5%8B%95%E7%BD%AA%E8%A2%AB%E5%91%8A-%E5%A4%A7%E7%8B%80%E5%8A%89%E5%81%89%E8%81%B0%EF%BC%9A%E6%88%91%E8%83%BD%E5%81%9A%E7%9A%84%EF%BC%8C%E6%98%AF%E6%89%93%E5%A5%BD%E5%AE%98%E5%8F%B8)

<figure>
<img src="https://web.archive.org/web/20210924055648im_/https://www.hkcnews.com/news_新聞/hk-discuss/2018/08/劉偉聰-20180823124638_2413_large.jpg" alt="">
<figcaption>劉偉聰認為，外界對司法機構的批評，或源於對司法制度的不美麗誤會。何君健攝</figcaption>
</figure>

劉偉聰早前為暴動罪被告盧建民求情時，一度指以暴動罪檢控涉及政治，今日他的想法依然不變。他認為，旺角衝突當晚基層警察成為群眾目標，「衝突只有警同民」難以用暴動形容事件，「呢件事同我哋常識、歷史上認識嘅暴動有距離。當晚基本上冇民居被破壞、冇商舖被搶掠，示威者甚至幫襯七仔買口罩，喺小食店買嘢飲。」

劉偉聰形容，構成暴動罪的門檻太低，不認同條文的寫法，「（ [條文](https://web.archive.org/web/20210924055648/https://www.elegislation.gov.hk/hk/cap245?xpid=ID_1438402885841_002) ）3個人以上，行為令社會安寧受破壞。咁簡單例子，3個人爭吵，社會安寧受破壞，或者已經可以叫暴動。」

「平時黑社會晒馬、開片，市民都會覺得社會安寧被破壞、覺得唔安全，其實已經符合暴動罪元素，但（黑社會成員）最終只會被控非法集結、傷人、打鬥，警察到場被襲的話，咪加條襲警囉，市民係滿意，覺得合適。咁點解呢單會被控暴動？年初一發生嘅事有足夠罪行cover，唔一定要告暴動。」

<figure>
<img src="https://web.archive.org/web/20210924055648im_/https://www.hkcnews.com/news_新聞/hk-discuss/2017/09/司法獨立-終審法院-法庭-20170901211630_291e_large.jpg" alt="">
<figcaption>「司法已死」的論調近年出現，劉偉聰認為，有關說法源於社會仍未明白司法機關的職能和哲學。資料圖片</figcaption>
</figure>

除了暴動罪案，其他涉及社運或政治的案件，近年陸續有裁決，「司法已死」的論調不時出現。曾於2010至2012年任暫委裁判官、判街頭藝人蘇春就阻街罪不成立的劉偉聰表示，不相信曾共事的司法界同事已經變質，「我見到嘅同事，大部分都唔相信會係壞人，或因一啲私利、晉升機會而變質。」他又認為，上述說法源於社會仍未明白司法機關的職能和哲學。

劉偉聰指，香港的三權分立，原屬自由民主制的理想，司法機關從中擔任監督角色，但司法機關不負責主動出擊、推動社會改變，只負責監察、詮釋法律。而在自由民主制的設計下，司法系統需要行政、立法兩權的支持，「但我哋嘅政體好畸形，我哋只有司法系統保留英國嘅法治精神，但少咗另外兩權嘅support。」

「而家我哋對行政機關絕望、對立法機關失望，跟住我哋將好多期望、美好嘅自由民主理想轉嫁俾司法機關，將我哋做唔到嘅嘢，期望司法機關去做。而當司法機關判出嚟嘅裁決，不符合理想期望，我哋就話佢哋變質，咁樣唔公平。」

「社會可能誤會司法機關會為我哋帶嚟自由民主，呢個可能喺一個並不美麗嘅誤會。」

<figure>
<img src="https://web.archive.org/web/20210924055648im_/https://www.hkcnews.com/news_新聞/hk-discuss/2018/03/旺角衝突-20180302202438_128f_large.jpg" alt="">
<figcaption>劉偉聰以涉及梁天琦的暴動罪案件為例，指負責判刑的法官彭寳琴，所採用的判刑原則，跟足英國案例。《蘋果日報》照片</figcaption>
</figure>

至於法官的裁決是否公義，劉偉聰表示，法官作出裁決背後，需衡量法律條文和證供「夠料就釘」，「以一單家暴案為例，外界都知道呢個死佬一定有打老婆，如果要實踐layman嘅公義，就釘佢啦，但呢個唔係法官應有嘅責任。有時可能證人害怕，拒絕作供。這個情況咪放咗個死佬，但全場都知道，佢一定有打老婆。咁樣可能唔符合大家心目中嘅公義，但呢個係司法制度賦予法官執行公義嘅範圍。」

「法官係被畫圈，但呢個圈既是restrain，亦是一種empowerment，冇咗呢個圈，法官根本冇power。一個制度賦予你嘅權力係唔可以unlimted，否則只會滋生習帝。」

劉偉聰又以涉及梁天琦的暴動罪案件為例，指負責判刑的法官彭寳琴，所採用的判刑原則，跟足英國案例，所有辯方律師均沒有反對，只就刑期有爭議，「如果要求180個官天衣無縫，我冇能力講。如果法庭判錯案，可以等上一級法院糾正，但作出糾正前，都係不能更改嘅事實。」

「法庭從來都係尋找公義嘅地方，只係公義呢個term有時太illusive，可以有不同詮釋。法官認為判案、判刑公道公義，我相信梁天琦、盧建民一定唔認同，但呢個不代表法庭冇彰顯公義。我對司法系統仍相當有信心。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210924055648/https://www.hkcnews.com/aboutus/#subscribe)
