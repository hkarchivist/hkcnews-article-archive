---
title: "代表暴動罪被告　大狀劉偉聰：我能做的，是打好官司"
date: "2018-08-30"
last_updated: "2018-08-30 00:26:09"
author: "記者戴晴曦"
category: "眾聞"
tags:
  - "暴動罪"
  - "旺角衝突"
  - "劉偉聰"
url: "https://web.archive.org/web/20210924052133/https://www.hkcnews.com/article/13480/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-14669/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/13480/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-14669/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 代表暴動罪被告　大狀劉偉聰：我能做的，是打好官司

梁天琦捲入的高等法院暴動罪審訊已過去3個月，各被告和他們的大律師渡過了漫長審訊，劉偉聰是其中一名大狀，他曾代表被判囚7年、31歲的盧建民，盧是旺角衝突案中判刑最重的一人。另一宗在西九龍裁判法院審訊的暴動罪案，劉偉聰代表另一被告莫嘉濤，莫被判囚4年3個月。

當外界認為劉偉聰「挺身而出幫班後生仔」，他卻說只是盡力打好官司，沒特別政治考慮，更不認為當晚是一場「魚蛋革命」。再問下去，原來他平日好少上街......

今年50歲的劉偉聰，1993年港大法律學系畢業，1995年起執業，1998年開始在Gilt Chambers做大律師，近年多數打刑事案，曾代表「以胸襲警」案的被告吳麗英打官司。家住九龍塘又一村的他，平時愛寫專欄、讀文史哲書，還有飲酒。

或許有人認為劉偉聰是一隻離地「港豬」，但他的故事或許反映有一種香港人，雖然不站在最前線，卻一直在其崗位，用個人方法嘗試改變香港。

<figure>
<img src="https://web.archive.org/web/20210924052133im_/https://www.hkcnews.com/news_新聞/hk-discuss/2018/08/劉偉聰-20180821184155_19a8_large.jpg" alt="">
<figcaption>大律師劉偉聰曾代表暴動罪案被告盧建民和莫嘉濤打官司，二人分別被判囚7年和4年3個月。何君健攝</figcaption>
</figure>

「只有魚蛋，沒有革命」，這是劉偉聰對前年旺角衝突的總結。「歷史上革命嘅意思，係推翻政權。本民前當時係報名參選立法會，點樣推翻政權呀？」、「當晚目標好specific就係警察，我覺得『旺角警民衝突』的稱呼更加適合。」

劉偉聰續說：「純粹警民衝突下，被告參加呢件事可以同政治無關。近距離少少嘅觀察，會留意到一部分被告係有理念，但有另一部分，我相信佢哋喺不適當嘅時間，出現喺不適當嘅地點，做不適當嘅事，呢啲人同政治完全無關。」

「正如部份被告嘅求情 — 當日參加源於『貪玩』，我真誠相信佢哋唔止貪玩，仲係玩大咗。隨住暴力程度越來越升級、人數越來越多，我相信後期加入嘅人，應該唔少都係玩大咗，玩大咗嘅人我唔會同情。」

至於抱有政治理念參與的被告，劉偉聰從不用「義士」稱呼他們，「如果當事人講我尚能明白，但其他人講呢，呢啲叫慷他人之慨。通常我叫你做義士，即係我同你講『你好叻，但你去死啦，我就喺隔離食花生』，或者『你去坐監，真英雄，我就喺出面風流快活。』」

「我覺得世界上總有啲人心地唔好。一仗功成萬骨灰，總要有啲冇咁聰明、冇咁計算嘅人喺前面死咗，俾你踩過去。呢啲字眼旁觀者，或者唔係當事人就要避免、謹慎啲用。」

「但我個人respect佢哋熱愛呢個城市，無論佢哋做錯咗咩事，初衷都唔係為私利。」

劉偉聰表示，他代表暴動罪兩名被告盧建民和莫家濤，並非基於正義感，當中也不帶任何政治考慮，「比起打老婆、非禮個女呢啲令人厭惡嘅案件，我唔覺得（暴動罪案）係一件令人厭惡嘅事。所以事務律師問我接唔接，見到日期適合，就接。」、「我唔擔心因為呢單案件會令我冇生意，因為我哋呢行，冇生意就冇生意㗎啦。」

<figure>
<img src="https://web.archive.org/web/20210924052133im_/https://www.hkcnews.com/news_新聞/hk-discuss/2018/04/盧建民-旺角衝突-20180424191700_5b89_large.jpg" alt="">
<figcaption>盧建民被判囚7年，是旺角衝突案件中，至今判刑最重的一人。資料圖片</figcaption>
</figure>

對比走在街頭的年輕人，50歲的劉偉聰，參與遊行集會的次數少之又少，就連上一代最深刻、1989年首次百萬港人上街，聲援北京絕食學生的遊行，當年20歲在香港大學讀法律系的他都沒有參與，「共產黨係會殺人㗎，而佢殺嘅唔係我哋，要殺就殺天安門嘅人。」

「我哋香港人喺好安全嘅狀態，捐錢捐物資，俾學生精神或物質上支持，增加佢哋被殺嘅風險；而最後死、坐監嘅唔係我哋。除非你自己上埋去、有機會承受風險，咁你講咩都冇問題。」

「香港唯一角色，當真係發生慘劇，便盡量保存歷史原材料，但當日鼓勵其他人冒險、送死，自己又拎到光環，咁樣係唔啱。」

支聯會每年舉辦的六四晚會，劉偉聰都沒有參加，他只為家中書櫃添置《The Tiananmen Papers: The Chinese Leadership's Decision to Use Force Against Their Own People - In Their Own Words》、《The Power of Tiananmen: State-Society Relations and the 1989 Beijing Student Movement》等關於六四的書籍，「支聯會將市民當年打算捐俾北京學生嘅捐款，用作成立組織，我懷疑有breach of trust的成分，違反大家當初捐款嘅意義，而且我個人唔太鍾意儀式。」、「其實共產黨冇資格『平反六四』，因為佢哋係兇手，只有歷史、moral authority先可以。」、「（不參加六四燭光集會）呢個只係我個人選擇，我冇呼籲其他人唔好去。」

每年的七一遊行，劉偉聰只參加了2003和2004年兩屆，「2003年已經忍夠董建華，我唔鍾意佢哋（董建華班子）好耐。之後唔去其中一個重要原因，因為熱。我好容易中暑，最嚴重會諗唔到嘢、呼吸困難，所以之後冇再去，唔想連累身邊嘅人。」

至於雨傘運動，劉偉聰除了2014年9月28日在金鐘通宵留守外，其後多數在旺角佔領區逗留和觀察，但「投入程度有限、非常量力而為」，「冇喺街逗留太耐，因為熱、攰、悶。瞓街嘅人投入physical、能量嘅時間一定多過我，但我覺得唔需要咁比較。」

眾多遊行集會中，法律界於1999年、人大就居港權案首次釋法而發起的黑衣遊行，是劉偉聰首次參與的，「因為人大釋法係錯嘅，但係constitutional冇一個way out，咁可以點呢？你只能喺言論上表述自己嘅不滿，當時有啲senior（資深大律師）籌劃今次遊行，咪去囉。」

黑衣遊行此後續現，然而，行到第4次，參與人數創高峰時，劉偉聰卻選擇缺席，「厭，嗰一刻真係厭，所以唔想去，改喺自己嘅專欄express。」

「我參與遊行不是為壯大大律師公會，或者郭榮鏗的聲勢，所以不太concern人數問題。我參與遊行從來都只為express myself。」

<figure>
<img src="https://web.archive.org/web/20210924052133im_/https://www.hkcnews.com/news_新聞/hk-discuss/2018/08/法律界-20180822202643_2024_large.jpg" alt="">
<figcaption>法律界2016年發起黑衣遊行，抗議人大釋法。《蘋果日報》照片</figcaption>
</figure>

因為怕熱、因為厭倦而不上街，記者跟劉偉聰說，年輕一代聽到他的原因，或會用「港豬」來稱呼他，甚至認同代表梁天琦的資深大律師蔡維邦的說法：「上一代人貪圖逸樂，推卸爭取民主責任」。劉偉聰卻認為：「Come on，我絕對不同意。每一代人之中，都有人吃喝玩樂，亦都有人堅持自己嘅原則。用generation define不同人，我覺得係錯，冇argument，亦冇empirical data support。」

「再者，吃喝玩樂有咩唔啱？如果你可以吃喝玩樂，你選擇吃喝玩樂，呢個係你嘅自由，最緊要條數自己找囉。點解每個人都要犧牲自己嘅時間、精神、未來去做一啲大我嘅嘢？咁咪即係雷鋒囉。」

「仲有，我唔上街咋嘛，唔代表我連少少input都冇。點解大家覺得上咗街就有input啫？」

那劉偉聰的input在那裡？

劉偉聰中學時讀樂善堂顧超文中學，後來升上港大法律學系。他中學開始讀《明報月刊》、《九十年代》等政治雜誌，認識到共產黨的發展，大學則全程投入中英文辯論隊，一星期開五次會，接觸到不同社會議題，「所以你唔會奇怪共產黨會殺人，而且唔奇怪，共產黨係好驚學生運動，因為佢哋就係咁起家。」

大學畢業後，AO成為劉偉聰的首選，希望見證回歸後出現雙普選。AO面試期間，他向當時的面試團隊主席葉劉淑儀表明，他希望到憲制事務科服務，「公布《基本法》後，其實預計議會不可能有權，有權一定係行政部門，所以想進入制度改變」，「喺政制設計方面，其實有好多嘢可以做，例如劃界；投票計單議席單票制，抑或單議席雙票制，呢啲微調其實可以做到。」

要躋身AO行列殊不簡單，但這名辯論隊隊長笑言：「好串咁講，有啲嘢對我嚟講，好容易。」90年代的AO面試，其中一關便問劉偉聰，在自由黨和民主黨之間，他會選擇加入那個政黨，「我答自由黨，呢個係發自內心嘅選擇，因為當時嘅建制係對社會好。我認為當時嘅自由黨係要make a difference，主張搵多啲錢，分多啲俾市民。佢哋係商家取向，一直冇改變，但冇咁媚共。」

他記得，這個選擇當時遭葉劉質疑，他住屋邨、父親是巴士司機、母親是家庭主婦，這個背景理應心儀紮根社區的民主黨，劉偉聰則反駁：「倘若我嘅政治理念同我嘅出身有必然關係，呢個會係香港嘅失敗。」

最終，劉偉聰獲AO有條件取錄，只要他取得二級乙等榮譽或以上的成績畢業，便能加入AO團隊。但他大學生涯走堂無數，「主修辯論隊」的劉偉聰，只取得三級榮譽學位，與AO一職有緣無份。

<figure>
<img src="https://web.archive.org/web/20210924052133im_/https://www.hkcnews.com/news_新聞/hk-discuss/2017/06/李鵬飛-自由黨-全國人大-20170625210239_6239_large.jpg" alt="">
<figcaption>劉偉聰曾在自由黨工作，擔任李鵬飛（圖）的議員助理。資料圖片</figcaption>
</figure>

劉偉聰其後一直未能找到理想工作，畢業後到自由黨擔任李鵬飛的議員助理，負責為飛哥寫講稿，更見證他放棄委任議席，循直選成為議員。劉形容，李鵬飛是值得敬佩的政治人物，「佢放棄好安穩嘅委任議席，走去普選。佢名成利就後覺得，民主先係ultimate legitimacy，覺得被elected更加威、名正言順。呢個好重要，係民主政治一個重要嘅價值、理想，就係legitimacy。我講嘅嘢之所以有用，係因為我代表選民；點解我代表選民，因為佢哋投我出嚟。」

劉偉聰最終做了大律師，並在《信報》撰寫專欄「 [北狩錄](https://web.archive.org/web/20210924052133/http://search.hkej.com/template/fulltextsearch/php/search.php?q=%E5%8C%97%E7%8B%A9%E9%8C%84) 」用法律觀點評論時政，「呢樣算係我少少contribution，例如我曾經寫過，香港係被准許使用催淚彈，咁讀者可以對我哋嘅政權有進一步認識。」

近兩年，劉偉聰開始在港大教授知識產權法，「我覺得我教書好過走出街頭。我成日同學生講，啲law就唔係好難，你上網就會搵到條文、案例，但我哋要諗吓，點解個law會咁寫，或者佢可以點寫？」

「例如啲韓國女團，點解啲人又靚、又有才華、又搵到錢，點解咁多嘢放喺佢身上？其中一點好重要，因為我哋有知識產權。換句話說，呢個時候，知識產權其實增加咗貧苦懸殊，property會令有啲人有好多嘢，有啲人冇咁多嘢，甚至冇嘢。最後延伸討論property牽涉嘅公義問題，我覺得咁係有意義。」

「傳統法律學院其實唔教呢啲，但我選擇將呢啲嘢滲落去，如果我25個學生中，有人因為咁，將來做律師嘅時候，會reflective啲，變成另一種thinking嘅律師，咁對公義嘅尋求，或者民主運動，可能都有長遠、但不可見嘅影響。」

**「等如雨傘運動，除咗見到一班年輕人有案底、坐監，可見嘅只有共產黨高壓咗好多。但你衡量一個社會運動，不應只用可見與否的結果去量度，例如雨傘運動便能顯示不同年代的香港人，仲有一部份有良心，唔係咁盲目；又正如六四，除咗死咗咁多人、咁多家庭破碎、共產黨嘅力量更鞏固外，似乎冇嘢好，但長遠睇，我哋秉筆直書將呢啲事講番出嚟，後人會知道世間上有啲嘢叫公義、良知，有啲嘢叫邪惡。」**

**「我自己認為，無論做所有嘢，量力而為係一件值得鼓勵嘅事，意思唔係睇住自己有咩後果，而係睇吓自己comparative advantage喺邊到，做你最好個門。因為咁樣，我哋先做得耐，可以令整個行動更sustainable。」**

**「香港民主運動中，有人選擇前進，有人選擇唔做嘢，呢個其實係自由民主最根深蒂固嘅基礎，就係我哋根據自己嘅條件訂下我哋嘅步伐、速度、前行抑或後退。唔係每個人都要背負所謂嘅大我、專門利人毫不利己，我覺得呢個係有違人性，唔sustainable。」**

<figure>
<img src="https://web.archive.org/web/20210924052133im_/https://www.hkcnews.com/news_新聞/hk-discuss/2018/08/劉偉聰-20180823124930_70a3_large.jpg" alt="">
<figcaption>劉偉聰預計，香港的未來只會愈來愈差，「即使我做唔到英雄，都唔代表要做契弟」。何君健攝</figcaption>
</figure>

即使在自己的崗位試圖改變香港，劉偉聰預計，香港的未來只會愈來愈差，「喺可預視嘅未來，共產黨隨著財源、技術嘅先進，佢哋嘅監控能力只會愈來愈強。」、「我知道係唔好聽，但有冇諗過，你做咩都改變唔到？」

「但有個故事我好鍾意講，電影《風雲群英會》一班抗拒羅馬統治嘅人，起義一次又一次，輸咗一次又一次，最後被俘虜，甚至被羅馬兵釘十字架。最後一幕，所有兄弟被釘十字架，其中一個兄弟問身旁嘅大哥：『其實我哋開始起義時，你係咪知道我哋會輸？』大哥答係。兄弟再問：『咁點解仲要做？』大哥答：『Now, we die as a free man.』佢嘅兄弟就滿足地微笑，That's the end.」

「當我哋乜都做唔到，我認為仲做到嘅，就係保持自己嘅integrity、精神。縱使改變唔到世界，都唔好加入民建聯、媚共。我能夠做嘅，就係打好單官司、唔接檢控嘅案件，甚至含淚投票。即使我做唔到英雄，都唔代表要做契弟。」

相關文章： [大律師劉偉聰：暴動罪涉政治　不認同「司法已死」](https://web.archive.org/web/20210924052133/https://www.hkcnews.com/article/13339/%E5%8A%89%E5%81%89%E8%81%B0-%E6%97%BA%E8%A7%92%E8%A1%9D%E7%AA%81-%E5%8F%B8%E6%B3%95%E6%A9%9F%E6%A7%8B-13339/%E5%A4%A7%E5%BE%8B%E5%B8%AB%E5%8A%89%E5%81%89%E8%81%B0%EF%BC%9A%E6%9A%B4%E5%8B%95%E7%BD%AA%E6%B6%89%E6%94%BF%E6%B2%BB-%E4%B8%8D%E8%AA%8D%E5%90%8C%E3%80%8C%E5%8F%B8%E6%B3%95%E5%B7%B2%E6%AD%BB%E3%80%8D)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210924052133/https://www.hkcnews.com/aboutus/#subscribe)
