---
title: "劉以鬯未完心願　妻：一部構思多年的電車小說"
date: "2018-07-15"
last_updated: "2018-07-15 03:02:08"
author: "實習記者曾港深"
category: "眾聞"
tags:
  - "電車"
  - "tram"
  - "叮叮"
  - "香港 電車"
  - "叮叮車"
  - "香港 叮叮車"
  - "叮叮车"
  - "香港叮叮车"
  - "香港 电车"
  - "丁丁 车"
  - "香港 丁丁 车"
  - "香港 丁丁 車"
  - "叮叮 車 香港"
  - "香港 叮叮"
  - "叮叮 车 香港"
  - "電車 香港"
  - "作家"
  - "筆者"
  - "文學家"
  - "劉以鬯"
url: "https://web.archive.org/web/20210916104805/https://www.hkcnews.com/article/13559/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-13584/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/13559/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-13584/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 劉以鬯未完心願　妻：一部構思多年的電車小說

[請支持《眾新聞》，成為訂戶](https://web.archive.org/web/20210916104805/https://www.hkcnews.com/aboutus/#subscribe)

香港著名文學家劉以鬯於上月8日離世，享年99歲。劉以鬯遺孀羅佩雲，接受眾新聞電話訪問，透露劉以鬯生前唯一一個未完成的心願，是未能寫成他構思多年、一部以香港電車為主題的文學作品。

劉羅佩雲今年83歲，1957年與劉以鬯結成夫婦。兩人居於香港島太古城多年，有影皆雙。昔日劉以鬯出席公開活動，劉太都會陪伴。劉以鬯過去幾年出入要坐輪椅，劉太一如以往，做他背後的女人。

<figure>
<img src="https://web.archive.org/web/20210916104805im_/https://www.hkcnews.com/news_新聞/hk-discuss/2018/07/羅佩雲-劉以鬯-文學-20180713201534_9899_large.jpg" alt="">
<figcaption>劉以鬯和羅佩雲結婚60載，夫婦恩愛。圖片來源：東瑞博客</figcaption>
</figure>

劉太說，丈夫劉以鬯生前曾向她提及在腦海中的電車故事：「佢講過話，大概係描寫一個人坐喺電車上面嘅經驗，由筲箕灣坐到西港城，再由西港城坐返去筲箕灣；間唔中坐上層、間唔中就坐係下層，或者坐吓右邊又坐吓左邊咁，電車會經過灣仔、中環、金鐘嗰啲好多人嘅地方。電車沿途景色好似一樣咁，但佢嘅構思就係想帶出，坐係上層同下層、或者左邊同右邊，見到嘅街景，其實係完全唔同。」

劉以鬯在2010年接受訪問時，曾經提及過這個構思中的電車故事：電車過了銅鑼灣，到達北角時會突然變成1950年代有臭豆腐叫賣聲、有菲律賓樂隊於夜總會演唱的懷舊小上海。劉以鬯是上海人，或許因此對昔日的北角特別有感覺。他希望電車小說能以時空交錯手法呈現香港新舊面貌，他曾說：「我每部小說，都要與眾不同。」

劉以鬯想寫電車故事超過8年，最終未有寫成。劉太說：「佢其實係好想寫，構思已經做好晒，但佢始終未搵到一個辦法（寫作手法）寫出嚟，而係佢自己接受到。」劉太說，劉以鬯在文學創作路上，都會設定一些限制予自己，務求不斷突破。

那會否是劉以鬯的遺憾？「又唔可以話係遺憾嘅，因為佢只係得構思，未開始寫。」

「佢成日都唔想重複以前自己嘅寫作表達方式，不斷想構思一啲新嘅寫作方法出嚟，但就因為佢一直堅持要諗啲新嘅表達方式，所以電車嗰個故仔先冇寫到出嚟。」劉太說。

被問到劉以鬯可有已寫成但未出版的遺作，劉太指，劉以鬯筆下的作品，已全部刊出。

<figure>
<img src="https://web.archive.org/web/20210916104805im_/https://www.hkcnews.com/news_新聞/hk-discuss/2018/06/劉以鬯-20180609170242_788d_large.jpg" alt="">
<figcaption>劉以鬯生前和太太一同受訪。他曾說，寫小說一定要有創新精神與嘗試的勇氣，否則一定寫不出好作品。蘋果日報圖片</figcaption>
</figure>

劉以鬯筆下小說，批判昔日的香港風氣、反映社會現實。晚年的劉以鬯，對香港社會及政治，有何看法？劉太表示：「佢不嬲對政治都隻字不提，就算得我同佢單獨相處，咁多年嚟，佢都未同我講過任何有關政治嘅事。」

劉太指，劉以鬯年輕時飽讀詩書，閒時醉心閱讀不同文學家的作品，汲取大師的文字功力。「佢最欣賞嘅就係海明威。」她說，劉以鬯較常閱讀外國文學家的作品，但都有留意中國文學，「佢以前都成日睇蕭紅寫嘅嘢，佢好歡喜㗎，仲讚過佢寫嘅嘢有深度。」

劉太表示，劉以鬯雖然很欣賞蕭紅的文學作品，但卻不會受蕭紅影響而寫作有關中國農村的故事，「佢講過話，佢想過試吓寫，但唔會俾自己寫，因為佢喺上海長大，一直以嚟都喺城市生活，又未試過農村生活，佢話冇親身經歷嘅，點寫都唔會好睇，所以佢一直都唔俾自己寫呢樣。」

劉太續說，劉以鬯一生人除了文學創作及閱讀外，其餘時間離不開模型、陶瓷及郵票。

「佢好鍾意砌模型，陶瓷同儲郵票，基本上得呢三樣嘢，能夠令佢放低枝筆。」劉以鬯2005年出版的短篇小說集《模型。郵票。陶瓷》，文字夾雜他的收藏心得及感受，認為興趣和戀愛一樣，都能夠讓人茶飯不思。

劉太記得：「佢好瘋狂㗎，就算佢有嘢寫緊，可能係趕住要交嘅，佢都可以一邊砌模型一邊寫稿，你係阻止唔到佢砌模型，佢係一個能夠一心多用嘅天才嚟，而事實上佢都有好多寫作靈感，係嚟自生活上嘅。」劉以鬯其中一本為人熟悉的小說《對倒》，靈感正正就是來自他的「三寶」之一：郵票。

劉太說，劉以鬯生前所有興趣和活動，她都會參與及出席，她也會四處替丈夫尋找心水模型、珍貴郵票，並已成為她的習慣。她笑稱：「老夫老妻，佢歡喜就得啦。」

丈夫赴天國一個多月，劉太心情漸漸平復。她說，劉以鬯安詳離世、對丈夫不用辛苦感到安慰。劉以鬯是在太太及數名親友陪伴下，走畢人生最後的路。

相關文章： [書寫平凡人平凡事「為香港歷史加注釋」 著名作家劉以鬯逝世](https://web.archive.org/web/20210916104805/https://www.hkcnews.com/article/12706/%E5%8A%89%E4%BB%A5%E9%AC%AF-%E4%BD%9C%E5%AE%B6-%E8%8A%B1%E6%A8%A3%E5%B9%B4%E8%8F%AF-12708/%E6%9B%B8%E5%AF%AB%E5%B9%B3%E5%87%A1%E4%BA%BA%E5%B9%B3%E5%87%A1%E4%BA%8B%E3%80%8C%E7%82%BA%E9%A6%99%E6%B8%AF%E6%AD%B7%E5%8F%B2%E5%8A%A0%E6%B3%A8%E9%87%8B%E3%80%8D-%E8%91%97%E5%90%8D%E4%BD%9C%E5%AE%B6%E5%8A%89%E4%BB%A5%E9%AC%AF%E9%80%9D%E4%B8%96)

<figure>
<img src="https://web.archive.org/web/20210916104805im_/https://www.hkcnews.com/news_新聞/hk-discuss/2018/07/文學-劉以鬯-羅佩雲-20180713201550_11fc_large.jpg" alt="">
<figcaption>劉以鬯生前出席公開場合，太太羅佩雲都會陪伴。圖片來源：東瑞博客</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210916104805/https://www.hkcnews.com/aboutus/#subscribe)
