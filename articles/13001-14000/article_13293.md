---
title: "只許州官英國護照　不許百姓英文提問"
date: "2018-07-04"
author: "假才子"
category: "眾說"
tags:
  - "特首"
  - "林鄭月娥"
  - "林鄭"
  - "Carrie Lam"
  - "英文提問"
url: "https://web.archive.org/web/20210712020255/https://www.hkcnews.com/article/13293/%E6%9E%97%E9%84%AD%E6%9C%88%E5%A8%A5-%E8%8B%B1%E6%96%87%E6%8F%90%E5%95%8F-13293/%E5%8F%AA%E8%A8%B1%E5%B7%9E%E5%AE%98%E8%8B%B1%E5%9C%8B%E8%AD%B7%E7%85%A7-%E4%B8%8D%E8%A8%B1%E7%99%BE%E5%A7%93%E8%8B%B1%E6%96%87%E6%8F%90%E5%95%8F"
original_url: "https://www.hkcnews.com/article/13293/%E6%9E%97%E9%84%AD%E6%9C%88%E5%A8%A5-%E8%8B%B1%E6%96%87%E6%8F%90%E5%95%8F-13293/%E5%8F%AA%E8%A8%B1%E5%B7%9E%E5%AE%98%E8%8B%B1%E5%9C%8B%E8%AD%B7%E7%85%A7-%E4%B8%8D%E8%A8%B1%E7%99%BE%E5%A7%93%E8%8B%B1%E6%96%87%E6%8F%90%E5%95%8F"
---

# 只許州官英國護照　不許百姓英文提問

早排「特金會」已經慨嘆過，政府同親中派自己冇國際視野，將香港由「國際都會」降格成「大灣區城市」，依家又要嘆多次了。咪因為林鄭話講英文「餵屎貪（waste time）囉。

<figure>
<img src="https://web.archive.org/web/20210712020255im_/https://www.hkcnews.com/news_新聞/hk-discuss/2018/07/英文提問-特首-20180704151040_1de6_large.png" alt="">
<figcaption>林鄭話：重覆回答記者英文提問係「餵屎貪（waste time）」。</figcaption>
</figure>

其實眾所周知，香港好多外國人或前外國人定居架嘛，例如林鄭佢屋企人啦，Package Lau、陳智思、陳啟宗、梁君彥、薑融啦，仲有「范婦人」同「 豬姐」等等，多不勝數，未能盡錄。唔用英文，略有歧視之嫌囉。

就算唔講係咪歧視，我怕開咗個頭講英文係「餵屎貪」， 遲D印英文文件係唔環保，路牌印英文係晒位，地鐵英文廣播又" ar"時間，請英國法官又晒人工，甚至學校英文堂都係「餵屎貪」 。反正親中派咁唔中意英國法官，正好藉機將佢地炒魷。 政府咁中意洗我哋香港細路的腦，一於將英文堂改晒做習思想堂。

有朋友問，如果CCTV記者要林鄭用普通話又係咪「餵屎貪」。咁就梗係唔係啦。時代唔同嘛，轉咗老細嘛，「國際都會」變咗「 大灣區城市」嘛。以前殖民地時代，識英文唔識中文就係高等華人，依家變咗識普通話唔識廣東話至係高等嘛。我估林鄭遲早話用廣東話係「餵屎貪」，索性全部答問用普通話，等習總開CCTV時聽得到嘛。

我仲諗到一招，就係出動張建宗。皆因張建宗的普通話同廣東話係一樣的，出動佢就可以同時滿足晒普通話同廣東話記者了，幾方便呢。不過學某電視台記者話齋，政府同親中派唔好講咁多廢話就最唔「 餵屎貪」了。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712020255/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210712020255im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
