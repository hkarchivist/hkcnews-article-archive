---
title: "【政治小劇場】元秋護狗"
date: "2018-06-24"
author: "吳尚水"
category: "眾說"
tags:
  - "蔣麗芸"
  - "CHIANG Lai-wan"
  - "警察"
  - "policeman"
  - "police"
  - "警方"
  - "盧偉聰"
url: "https://web.archive.org/web/20210701072148/https://www.hkcnews.com/article/13047/%E7%9B%A7%E5%81%89%E8%81%B0-%E8%94%A3%E9%BA%97%E8%8A%B8-%E8%AD%A6%E5%AF%9F-13047/chiang-laiwan"
original_url: "https://www.hkcnews.com/article/13047/%E7%9B%A7%E5%81%89%E8%81%B0-%E8%94%A3%E9%BA%97%E8%8A%B8-%E8%AD%A6%E5%AF%9F-13047/chiang-laiwan"
---

# 【政治小劇場】元秋護狗

<figure>
<img src="https://web.archive.org/web/20210701072148im_/https://www.hkcnews.com/news_新聞/hk-discuss/2018/06/蔣麗芸-盧偉聰-警方-20180624031509_1953_large.png" alt="">
</figure>

盧葦：ANN姐，救命呀喂，幫手呀喂

元秋：一哥，乜事咁慌張呀？

盧葦：我有個伙記，係街查人身份證，問人攞埋電話地址，想溝人，話要人做佢女友...

元秋：哦，依單嘢！當班警1比0，YEAH...

盧葦：唔好玩啦ANN姐，好頭痛呀，宜家條女報警投訴要追究到底呀！

元秋：喂，咁又抵幫喎，分明濫用職權借公謀私喎，完全破壞警隊形象喎！

盧葦：係呀，如果我哋認衰就真係破壞警隊形象架，所以我哋幾大都唔可以認.....

元秋：唔認都唔得啦，人哋有晒證據拍晒片

盧葦：唔認住先都得掛？

元秋：哦，所以你話一定會認真調查係拖住先，博人唔記得呀？淡化咗冇件事呀？

盧葦：咁公關101就梗係拖得就拖架啦...

元秋：唉，族大有乞兒，你三萬幾個警察保得幾多個呀？計我話殺一儆百先有阻嚇性

盧葦：吓？即殺呀？班友又去太子道遊樂會集會叫我落台都似！ANN姐，你知唔知道我嘅首要任務係乜嘢呀？係保護我D伙記呀！唔係點維持到士氣呀？

元秋：黑社會咩家陣！？個個警察薪高糧厚架，唔獻身維護正義都至少奉公守法先啦？宜家你班友就做晒無間道，知法犯法...

盧葦：ANN姐，你唔係撐警大聯盟當然榮譽會長咩？插得咁勁嘅？

元秋：喂，一樣還一樣，班黃絲搞你哋我就梗出聲啦，但你宜家單咁嘢叫我點撐，唔通你哋係差館強姦報案人都要撐你呀？

盧葦：咁又未去到咁嚴重！飲食男女，人之大欲啫...

元秋：喂，條友唔係十八廿二思春期喎，婚都結埋喇喎，借D椅抄人身份證原來係貪淫人家的美色？老老實實，咁即係當值嘅時候，佢都係無時無刻掛住點樣滿足自己的獸慾架喳喎，咁其實同佢係差館強姦係一樣性質架喎！

盧葦：吓？咁嚴重？

元秋：以小可以窺大呀！依D好似好小嘅事其實反映緊你哋嘅管理同埋你哋嘅道德係幾咁低，至少都可以睇得出個警察返緊工嘅時候係幾咁無所事事，可以俾佢思淫發春夢。

盧葦：唉！ANN姐，俾下面啦，我就係知依單嘢俾飯民黃絲班友捉住發大，七一遊行一定爆錶架...

元秋：喂，你叫我點幫啫？根本就係渣滓，你仲保佢？老實講，外面D人已經成人話你班毅進仔唔做嘢，英文又屎，十幾個人捉個醉酒佬都搞唔掂，醜事多多，喂，清兵唔打仗咪腐敗囉，咪俾外國佬入侵我哋中國，割讓埋香港囉...

盧葦：係喇ANN姐，我一定會吩咐班手足加多幾錢肉緊架喇，下次再有乜嘢黃絲集會一定叫班伙記落力D加多兩錢重，保持住戰鬥力，好嗎？

元秋：車！梁天琦班友坐晒監，黃台仰又走晒佬，水靜鵝飛，有排都無嘢你哋做啦，我睇怕你哋越來越腐敗都似...

盧葦：放心喇，年年都仲有六四七一遊行，我地KEEP得住嘅！

元秋：最好喇，不過，光天化日調戲良家婦女果條友就要OUT，最多你拖一排先炒架啫！OK？

盧葦：吓？ANN姐真係咁絕？唔係ANN姐，男歡女愛、好美色而慕少艾其實真係好正常架啫，你其實換個角度睇，我哋個伙記其實只是一個痴漢...

元秋：哼，就是痴漢！

盧葦：哈，我的意思是，他其實只是一個被愛情衝昏了頭腦的痴心漢子，一時控制不住才做了傻事而已！

元秋：是精蟲上腦吧！

盧葦：哈哈，我回去問問他，總之ANN姐你這樣看，他就這樣一個對愛情有着無限憧憬與忠誠的人，或者你就會原諒他了。

元秋：你的意思是，他是一隻厹？

盧葦：哈哈哈，對對對，他就像對人類無限忠誠的一隻狗一樣的對女性充滿愛慕的一隻厹！你想想，是不是挺可愛的！

元秋：車，你就知道我最喜歡狗才這樣說，不過咁又係，愛情有時就係咁不可理喻，我同老公都係行咗兩個月就一齊囉！算喇，咁我放過佢啦！

盧葦：多謝ANN姐。

元秋：唉，不過我哋唔理啫，網上D批評咁勁你點搞？

盧葦：哦，呢層你放心啦，應該會有D人會去話個MODEL樣衰又難睇、報警搏上位，搞搞下就冇事架喇！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210701072148/https://www.hkcnews.com/aboutus/#subscribe)

---

![博客 | 吳尚水](https://web.archive.org/web/20210701072148im_/https://www.hkcnews.com/uploads/avatars/6d136d84-371a-432d-8766-844a5d750d1c.jpg?71544615)

**博客 | 吳尚水**

【吳尚水・the shape of water】You must be formless, shapeless.
