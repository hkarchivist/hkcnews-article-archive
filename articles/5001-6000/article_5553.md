---
title: "離職後談壹傳媒　徐緣：每人都有Hit Rate壓力　不認同競爭文化"
date: "2017-07-20"
author: "記者盧曼思"
category: "眾聞"
tags:
  - "黎智英"
  - "壹傳媒"
  - "徐緣"
url: "https://web.archive.org/web/20210712010308/https://www.hkcnews.com/article/5553/%E5%A3%B9%E5%82%B3%E5%AA%92-%E9%BB%8E%E6%99%BA%E8%8B%B1-%E5%BE%90%E7%B7%A3-5553/%E9%9B%A2%E8%81%B7%E5%BE%8C%E8%AB%87%E5%A3%B9%E5%82%B3%E5%AA%92-%E5%BE%90%E7%B7%A3%EF%BC%9A%E6%AF%8F%E4%BA%BA%E9%83%BD%E6%9C%89hit-rate%E5%A3%93%E5%8A%9B-%E4%B8%8D%E8%AA%8D%E5%90%8C%E7%AB%B6%E7%88%AD%E6%96%87%E5%8C%96"
original_url: "https://www.hkcnews.com/article/5553/%E5%A3%B9%E5%82%B3%E5%AA%92-%E9%BB%8E%E6%99%BA%E8%8B%B1-%E5%BE%90%E7%B7%A3-5553/%E9%9B%A2%E8%81%B7%E5%BE%8C%E8%AB%87%E5%A3%B9%E5%82%B3%E5%AA%92-%E5%BE%90%E7%B7%A3%EF%BC%9A%E6%AF%8F%E4%BA%BA%E9%83%BD%E6%9C%89hit-rate%E5%A3%93%E5%8A%9B-%E4%B8%8D%E8%AA%8D%E5%90%8C%E7%AB%B6%E7%88%AD%E6%96%87%E5%8C%96"
---

# 離職後談壹傳媒　徐緣：每人都有Hit Rate壓力　不認同競爭文化

[請支持《眾新聞》，成為訂戶](https://web.archive.org/web/20210712010308/https://www.hkcnews.com/aboutus/#subscribe)

市場推廣界紅人徐緣（原名：徐俊文），2014年佔中時加入壹傳媒出任首席營銷官（Chief Marketing Officer ）及《蘋果日報》執行總編輯，負責管理副刊「果籽」內容及度橋搵生意。徐緣上月30日離開壹傳媒，成立自家新公司創業，準備接客大搞內容行銷（content marketing）。壹傳媒正值多事之秋，《壹週刊》賣盤、《蘋果日報》搞外判制，兩者均引起爭議，徐緣近日離開將軍澳堆填區也有不少傳聞，究竟他為何「劈炮」？徐緣接受《眾新聞》訪問，談及他對壹傳媒追hit rate及人事競爭文化的看法。

<figure>
<img src="https://web.archive.org/web/20210712010308im_/https://www.hkcnews.com/news_新聞/hk-discuss/2017/07/徐緣-20170719234627_15b8_large.jpg" alt="">
<figcaption>徐緣離開工作3年的壹傳媒，強調沒有不歡而散，和黎智英關係仍然良好。他也未有多評論外判制及《壹週刊》賣盤。何君健攝</figcaption>
</figure>

有人話，徐緣當日改革《蘋果日報》副刊「果籽」時想試新內容，但他一些同事卻認為應以公司「hit rate是王道」的大方向出發而未有配合他，是真嗎？徐緣回應：「唔......唔......咁傳緊咩？都唔完全係，我沒對壹傳媒失望，或覺得做唔到我嘅理想，每間公司都有限制，改革的過程一定有阻力，我作為一個專業管理人，只能在限制下做到最好。」

「有無hit rate壓力？一定有啦，壹傳媒每個人都有，我都不能漠視它的存在，但我自己出來搞生意的話，未必需要將hit rate作為第一考慮。」

壹傳媒記者對公司以hit rate行頭的做法，私下有不少怨言。徐緣曾是公司高層，他可有向黎智英反應過問題？「壹傳媒對hit rate的緊張，滲透每一層，絕對唔係我一個人話唔使緊張，就不用緊張。如果你問任何一個壹傳媒高層，我諗無人可以咁proud、好大聲咁話能以一個人之力改變機構文化。」

「肥佬（黎智英）係一個信市場的人，hit rate是其中一個判斷成功與否的準則，但我個人不認為是唯一的準則。我做開客，知道客人決定是否在媒體落廣告，不單單是看hit rate，也會看媒體的形象、讀者群是否符合品牌等。坊間有些雜誌少人看、hit rate少、讀者人數不多，但很『中』客人的需要，如一些寵物雜誌，還有很潮很型的男性雜誌，吸了很多名牌廣告。」

徐緣續說：「傳媒要hit rate係無可厚非，唔係我離開要講好話，實際係咁。但我覺得同一時間可以有另一條生存嘅路。我搞『果籽』係希望做唔同類型嘅定位嘗試，它可能不會有3000萬hit rate，但有獨立清晰定位。換句話說，如果《蘋果日報》是一艘航空母艦，它本身已有很勁的hit rate時，我在它周邊建立很多護衛艇，吸納呢艘航母吸納不到的客。我係咁樣睇自己過去兩年在壹傳媒的工作。」

那麼他有為「果籽」吸到更多新廣告嗎？「我覺得某程度上，都完成咗一啲，未必能turn around壹傳媒的生意，我不能自大地說可以改變壹傳媒、或傳媒整體的營運困難，但我create了新的可能。」那麼他是否令「果籽」賺到錢？「無咁獨立計，計法是成個《蘋果》計，沒有獨立的『果籽』P&L。」

「因為hit rate，以前開會的確會拗，路線上多咗討論，但我唔覺得係frustration，反而過程係幾好嘅經驗或訓練，去感受吓現役傳媒人每日工作中所面對嘅兩難。我而家離開公司，少了hit rate的框架限制，至少唔使每日都要睇實。」

<figure>
<img src="https://web.archive.org/web/20210712010308im_/https://www.hkcnews.com/news_新聞/hk-discuss/2017/07/徐緣-20170719234553_bb17_large.jpg" alt="">
<figcaption>徐緣上月30日離開壹傳媒，他的同事向他送上「like」蛋糕。徐緣facebook圖片</figcaption>
</figure>

另一個傳聞，是徐緣以「sales佬」身份空降做副刊的執行總編輯，外行管理內行引起不滿。「執總只是掛名，我從頭至尾係CMO，執總是為改革時用的一個比較方便的銜頭，我做果籽是用CMO心態去做，是從公司層面去看。」

記者問徐緣，副刊也有其獨立編採精神，如果用marketing思維來主導副刊內容、以搵客行先，可有違編採獨立方針？「我看不到有conflict，我做有質素有深度內容，讓人覺得副刊有特色，吸引讀者及廣告客戶，我個人來說看不到有什麼問題。」當然，《蘋果日報》副刊是否一個搵錢工具，定位並非只由徐緣一個人決定。

「覺得我係sales佬、吹水，唔係一個做編採的人？咁最後內容好看嗎，我本身自己都有寫嘢，都重視市場。Marketing唔係sales佬，都係面向市場，我唔覺得同編採一定有衝突，我聽唔到有人話：『徐緣你係咪無經驗做傳媒』，我諗我做副刊尷尬少一點，如果我做政治版的話，或者好多人有意見。」他說，「果籽」的定位是比較生活化、並非「文青」，說故事方法與傳統《蘋果》不同。

<figure>
<img src="https://web.archive.org/web/20210712010308im_/https://www.hkcnews.com/news_新聞/hk-discuss/2017/07/黎智英-徐緣-20170719234539_5e3b_large.jpg" alt="">
<figcaption>徐緣先獲黎智英邀請主持網上節目『亂噏24』，之後2014年再獲邀加入公司任首席營銷官。蘋果日報圖片</figcaption>
</figure>

徐緣2014年10月加入壹傳媒，他在2014年12月寫了一篇文章 [〈辦公室賤人是怎樣煉成的？〉](https://web.archive.org/web/20210712010308/https://thehousenewsbloggers.net/2014/12/11/%E8%BE%A6%E5%85%AC%E5%AE%A4%E8%B3%A4%E4%BA%BA%E6%98%AF%E6%80%8E%E6%A8%A3%E7%85%89%E6%88%90%E7%9A%84%EF%BC%9F%EF%BC%8F%E5%BE%90%E7%B7%A3/) ，其中一段說：「有人說，每個辦公室總有一些賤人。作為管理人，我覺得賤人的出現，某程度上也與上司所建立的工作環境有關。不同環境設計，可以勾出人性的陰暗面，也能激發人性的光明面。管理學有兩大門派，其一相信競爭，鼓勵公司內部互拼，從競爭帶出進步。另一種講求和諧協作，但問題是太安穩的工作環境，或會讓員工不思進取。」然後他提到自己是後者的信徒。

當年不少人讀過徐緣這篇文章後說：「徐緣應該不會在壹傳媒做好耐。」

壹傳媒充斥競爭文化，肥佬黎希望員工之間鬥過你死我活，因為他相信有競爭才有進步。但在壹傳媒打過工的人知道，這間公司不同部門之間充斥不信任、人與人之間爾虞我詐、表面對你好的人卻原來在背後插你十刀。舉例說，如果你想追一單新聞，希望問隔離部組取一個電話，下場可能十分慘烈。

徐緣今天談起壹傳媒的競爭文化時說，「我個人唔鍾意鬥來鬥去，肥佬好鍾意鼓勵競爭，我到今天仍然相信協作、不信競爭，因競爭產生太多內耗，協作則可產生synergy。我在壹傳媒做了近三年，到今天也沒有屈服於競爭文化。」

「等於你《眾新聞》，那怕人少、資源不多，但因為你們相信自己做的是對、蝕底都做、大家合作，係個理念令你們可以成事。」

「以前傳媒好景，互相競爭不要緊，但現在市場整縮，個餅愈來愈細，仲競爭？當然係協作提高內容質素，唔好內部走去搶同一單新聞啦。我在壹傳媒時未必改變到這個文化，但至少我唔會因為呢個文化而改變我自己。所以我以前的隊伍係唔會爭，會大家合作，會希望人成功而唔係希望人失敗。」

記者想知道徐緣在壹傳媒工作時，中了幾多箭及什麼人放出來的箭，說到此時他回復marketer 的本色：「坦白講，我會同高層講自己睇法，佢哋覺得我公道、唔覺得我偏幫邊個，都係為件事，所以我走時，啲阿頭都有同我farewell，好多人係facebook寫同我嘅古仔，都幾感動。做完份工之後，啲人點睇你，或者份工同人的關係改善咗定差咗，對我係重要。」

講咗咁耐，徐緣結論係：「我同壹傳媒關係仍然好好，純粹係因為我想發展新方向。」

「我一啲都無唔開心或者意興欄柵，我成日覺得返工同數獨一樣，有框架、有困難限住你，但我每日都好認真去玩呢個遊戲。壹傳媒係一個好多人嘅公司，多人自然會明爭暗鬥、互相捍衛自己部門或者自己份工嘅心態，好多大機構都有，不單止壹傳媒。」他說，肥佬黎對他都唔錯，「我同老婆去巴黎旅行，肥佬會傳好多巴黎餐廳資料俾我。我走嘅時候，佢都希望我自己搞生意搞得好。」

徐緣中學讀英華書院，大學畢業於中文大學工商管理學院，曾任職英美煙草、聯合利華（推銷Dreyer's與Ben& Jerry's雪糕）、曼秀雷敦。他在2014年因為認識佔中文宣的搞手，有表達過對佔中宣傳的意見，「後來肥佬經秘書搵我傾吓宣傳的做法，後期我幫他主持節目『亂噏24』，幫幫吓他就經張嘉聲（壹傳媒行政總裁）搵我，問我有冇興趣入壹傳媒。我始終覺得，香港唔應該無壹傳媒，你可能未必同意它的觀點與角度，我自己也未必同意晒，但我覺得香港真的需要有壹傳媒的聲音。」

對於壹傳媒的外判制，他說自己知道時已經遞信，故沒參與討論，也不欲評論；至於壹週刊賣盤，他只有六個字：「傷感，無言以對。」

<figure>
<img src="https://web.archive.org/web/20210712010308im_/https://www.hkcnews.com/news_新聞/hk-discuss/2017/07/徐緣-20170719234616_848f_large.jpg" alt="">
<figcaption>大學畢業後加入英美煙草出差到蒙古，當年他有1000度近視。壹週刊圖片</figcaption>
</figure>

### 40歲首創業    推內容行銷、誠實營銷

40歲的徐緣首次創業，將來有機會跟壹傳媒等媒體合作。

他的新公司名叫Toast Communications Limited，主力做內容行銷（content marketing），「過去幾年美國及中國公司專攻這一範，將品牌宣傳結合傳媒。例如Red Bull開的Red Bull TV，製作的滑雪、跳降傘、花式單車等體育節目很成功，同品牌精神扣連，之後又有做旅遊、飲食資訊等。」

「Content marketing即係品牌唔係只講自己嘅嘢，我覺得若處理得好，可以導引商業世界資源，來補足傳媒對深度報道的不足。很多記者現在沒時間做深度專題，例如做一個健康專題講糖尿病，要雜誌去做，幾勁都好，一次半次。但若果由一間大型藥廠贊助去做，不用兩周交功課，可用一段時候做，更有傳媒十倍的錢去做，這個專題可贏晒全世界。」他稱，content marketing的內容一樣要經過求證，不會為賣廣告而亂來，「我間公司叫Toast，因content marketing像一塊多士，可比麵包盛載更多涵料，也會幫客人做網絡銷售。」

徐緣的說法，即媒體再做不到深度報道，要靠他成立一間marketing公司才搞得掂？「又唔係咁講，未去到咁嚴重，咁講唔公平，一些政治專題、調查報道，我們不能取代。商業世界不能代替傳媒功能，但能協助，特別在生活、健康資訊方面，例如有個飲食集團出錢講咖啡文化，可以講足一年，但有無傳媒可以做足一年？因為傳媒所有人向晒同一個方向走，新聞碎片化、即時故仔，搶view、搶眼球，但沒辦法要生存。」

Content marketing跟傳統鱔稿有何分別？「鱔稿會倚重傳媒風格，令讀者唔知個客背後畀錢，會遮遮掩掩。Content marketing完全不會左閃右避，也不會覺得要隱瞞，內容擺明係我個品牌提供給你，係有質素，例如IBM幾年前好重視Big Data，當時個概念仲好新，IBM就係 [《The Atlantic》](https://web.archive.org/web/20210712010308/https://www.theatlantic.com/sponsored/ibm-how-technology-transforms/) 雜誌贊助專欄，唔係一次半次，係十幾期去寫，內容也可以令雜誌更豐富。」

他說，搞新公司投資超過七位數，「我已經有客了，大品牌、中小企都有，細公司特別多人情故事，我覺得推銷人的故事好重要，《飲食男女》過去半年的facebook fan page升得好快，以前講雲吞麵幾好食，也不及現在講雲吞麵老闆幾深情多人share。」他公司另一名股東是曾創作萬寧貓的廣告公司Metta Communications前業務總監吳少鴻（註：Metta Communications在2014年被內地大型公關公司藍色光標收購），「我哋有十個員工，會再請做過記者的人。」他說，政治公關的工作都會接，「但建制派唔做，多多錢都唔做。」收費方面，他說拍片水平介乎廣告創作和傳媒收費之間，客戶要付幾十萬元做一條片嗎？「可能唔使，視乎有幾複雜，同個客做幾多。」

「我仲有另一個分支，叫Pinocchio（木偶奇遇記），希望推廣誠實營銷（honest marketing），因社交媒體文化是不可隱惡、要承認自己缺點，如苦口良藥。接受誠實營銷的客人必須很勇敢承認自己的問題，好似美國Domino Pizza，以前成日被人話好難食，結果高層將網上鬧它們的留言印晒出來，之後痛定思痛改革煮全新味道的Pizza ，再逐家逐戶上門搵番在網上罵它們的人，讓他們試吃新口味並道歉，承認自己衰咗，有放下身段的勇氣，斧底抽薪作改革。」

「我今年書展出的新書《卜街》，第一章就係講誠實營銷，我好不忿點解大陸都有人做，但香港無，所以要開這個分支。」他說，暫時未有客人，記者建議肥佬黎接受挑戰，徐緣聽罷笑道：「嗱，我無講呀。」

<figure>
<img src="https://web.archive.org/web/20210712010308im_/https://www.hkcnews.com/news_新聞/hk-discuss/2017/07/徐緣-20170719234605_c347_large.jpg" alt="">
<figcaption>徐緣新書《卜街》談及「誠實營銷」。徐緣facebook圖片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712010308/https://www.hkcnews.com/aboutus/#subscribe)
