---
title: "七一糾察拉頭隊15年　「堅持，是為子孫開路」"
date: "2017-07-01"
last_updated: "2017-07-01 22:14:04"
author: "記者吳婉英"
category: "眾聞"
tags:
  - "民 陣"
  - "民間人權陣線"
  - "七一遊行"
url: "https://web.archive.org/web/20210703125639/https://www.hkcnews.com/article/5026/%E4%B8%83%E4%B8%80%E9%81%8A%E8%A1%8C-%E6%B0%91_%E9%99%A3-5027/%E4%B8%83%E4%B8%80%E7%B3%BE%E5%AF%9F%E6%8B%89%E9%A0%AD%E9%9A%8A15%E5%B9%B4-%E3%80%8C%E5%A0%85%E6%8C%81%EF%BC%8C%E6%98%AF%E7%82%BA%E5%AD%90%E5%AD%AB%E9%96%8B%E8%B7%AF%E3%80%8D"
original_url: "https://www.hkcnews.com/article/5026/%E4%B8%83%E4%B8%80%E9%81%8A%E8%A1%8C-%E6%B0%91_%E9%99%A3-5027/%E4%B8%83%E4%B8%80%E7%B3%BE%E5%AF%9F%E6%8B%89%E9%A0%AD%E9%9A%8A15%E5%B9%B4-%E3%80%8C%E5%A0%85%E6%8C%81%EF%BC%8C%E6%98%AF%E7%82%BA%E5%AD%90%E5%AD%AB%E9%96%8B%E8%B7%AF%E3%80%8D"
---

# 七一糾察拉頭隊15年　「堅持，是為子孫開路」

香港的新世代，曾經主導一場轟轟烈烈、歷時79日的社會運動。這場「雨傘革命」未竟全功，一些年輕身影在迷茫中選擇淡出傳統社運。

唯有一班「中佬」，沉住氣，繼續做六四、七一的中堅。這條民主老路，他們年輕時已經起步，始終以滴水穿石的意志，冀望走到終點。

兩個2003年起，年復年幫民陣做七一遊行糾察及義工的「中佬」，點解一直堅持？

<figure>
<img src="https://web.archive.org/web/20210703125639im_/https://www.hkcnews.com/news_新聞/hk-discuss/2017/07/七一遊行-20170701215004_1d50_large.jpg" alt="">
<figcaption>翁誠光做了七一遊行頭隊糾察15年，負責為帶頭的民陣成員和學生開路。何君健攝</figcaption>
</figure>

今年七一，維園中央草坪未見遊行人潮，一架架旅遊巴已陸續駛到維園，穿得紅紅綠綠的大人細路，在足球場參加慶回歸活動。此情此景，與14年前的七一相去甚遠。

身穿白底藍領、印有UPOE（「香港郵政局員工會」英文縮寫）標誌polo shirt的翁誠光，今年已是第15年做七一遊行頭隊糾察，負責為大隊開路。早在遊行開始前的3、4小時，人稱「阿翁」的他默默在中央草坪準備工會的橫額，大汗淋漓。民陣2003年首次搞七一遊行，時任工會組織主任、身兼民陣義工糾察的阿翁，同樣一早來到維園，「一出到嚟銅鑼灣，見到周街都係黑衫。」

他記得，當年都是下午3時在維園出發，由於遊行人數眾多，起步之後又不斷有人從四方八面加入隊伍，結果行到晚上7點才到中環，隊尾近10時才抵達。阿翁坦言，那次50萬人上街，出乎民陣預料。「當時好興奮，咁多人走出嚟，真係希望中央政府聽吓香港人嘅聲音。」他覺得當時香港人很團結，最終成功拉倒23條立法，兩年之後董建華更「腳痛」下台，「感覺到我哋齊心出嚟做一樣嘢，最終係會得到成果。」

遊行人數2005年開始一度回落，到梁振英上任，再攀升至40萬，2014年民陣稱高達51萬。57歲的阿翁，1985年投入工運，六四後更成為社運中堅，見證著七一遊行的起起落落。

#### 「呢兩年係散咗，後生仔少咗。以前學界一隊一隊行出嚟，好欣慰㗎，因為香港嘅核心價值可以承傳落去。」話至此處，阿翁原本雀躍的神色頓時變得沉重，「我哋因為年紀都老喇，如果係青黃不接、冇薪火相傳，就完㗎喇。我哋都幾廿歲喇，都唔知行到幾多年。」

「佢哋（後生仔）比較急進啲，有啲嘢要達到，但佢哋爭取唔到，唔知係氣餒還是另有想法？我真係唔希望佢哋氣餒。」阿翁認為，最激進、搞港獨那些年輕人，訴求「高大空」、渴望「一步登天」，卻沒有面對現實。

#### 「條路如果唔係大家一齊去行，行唔到。我哋點解咁堅持？我哋只係喺條民主路上，為我哋啲子子孫孫、我哋啲後人舖路，俾佢哋去行。」阿翁15年來一直在七一頭隊緊守崗位，為上街者開路，15年間人數起起跌跌，他自言不氣餒，「細個阿媽就同我哋講，做人最緊要唔好怕蝕底。我最尊敬嘅老師同我講，做人幫得人就幫。」

<figure>
<img src="https://web.archive.org/web/20210703125639im_/https://www.hkcnews.com/news_新聞/hk-discuss/2017/07/七一遊行-20170701214559_2a28_large.jpg" alt="">
<figcaption>翁誠光是退休郵差，他所屬的香港郵政局員工會，多年來都有參加七一遊行。吳婉英攝</figcaption>
</figure>

工黨區議員麥德正，擔任七一遊行的負責人或總糾察有11、12年，和阿翁一樣，他也記得昔日遊行隊伍中，「間間大學都有支旗」。不過，近年本土思潮冒起，佔領運動之後，大學裡被指是「左膠」的學生會，通通被本土莊取而代之，今年七一，只剩下嶺大一支旗。「港獨興起之前，學聯從來都係社運嘅重要力量，學生團體以前透過學聯呢個平台參與。但2015年開始，學聯冇人，出唔到嚟做工作人員，就算有，都少到唔多覺。」

#### 「而家好多人唔係唔關心社會，只係好失望。雨傘運動踎街踎咗幾十日都冇用，出嚟行都係嘥氣啦。」麥德正認為，不同年齡層都有這種失望情緒，他能夠理解。「有啲人持既有諗法，而社會上都同時有新嘅諗法，呢啲都會反映喺七一遊行度，好明顯嘅。應該以一個積極嘅態度去睇，我哋要明白社會變緊。」

麥德正強調，七一遊行是反映社會變化，該以平常心看待，他並不擔心無年輕人接棒，「熱血公民、香港眾志都有街站呀。」他始終相信團結、「行禮如儀」的重要，如今尚有數以萬計的人願意頂著烈日上街，亦有普通市民在傘後加入民陣義工行列，至今一做3年，「一般市民有好多嘢做、好多選擇，但佢做過呢個行動之後，覺得有意義，會問：『需唔需要我？』呢個係好大嘅躍進。」

「始終政制唔民主、政策向資本家傾斜，社會矛盾繼續喺度，就繼續有人出嚟。」

<figure>
<img src="https://web.archive.org/web/20210703125639im_/https://www.hkcnews.com/news_新聞/hk-discuss/2017/07/七一遊行-20170701214536_2681_large.jpg" alt="">
<figcaption>麥德正多年來是民陣資深義工，今年主力替工黨擺街站籌款。吳婉英攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210703125639/https://www.hkcnews.com/aboutus/#subscribe)
