---
title: "黃浩買《壹週刊》：我開私房菜，鍾意請朋友食飯，蝕咪蝕囉"
date: "2017-07-17"
last_updated: "2017-07-18 09:59:39"
author: "記者吳婉英"
category: "眾聞"
tags:
  - "壹傳媒"
  - "黃浩"
url: "https://web.archive.org/web/20210704180233/https://www.hkcnews.com/article/5488/%E5%A3%B9%E5%82%B3%E5%AA%92-%E9%BB%83%E6%B5%A9-5491/%E9%BB%83%E6%B5%A9%E8%B2%B7%E3%80%8A%E5%A3%B9%E9%80%B1%E5%88%8A%E3%80%8B%EF%BC%9A%E6%88%91%E9%96%8B%E7%A7%81%E6%88%BF%E8%8F%9C%EF%BC%8C%E9%8D%BE%E6%84%8F%E8%AB%8B%E6%9C%8B%E5%8F%8B%E9%A3%9F%E9%A3%AF%EF%BC%8C%E8%9D%95%E5%92%AA%E8%9D%95%E5%9B%89"
original_url: "https://www.hkcnews.com/article/5488/%E5%A3%B9%E5%82%B3%E5%AA%92-%E9%BB%83%E6%B5%A9-5491/%E9%BB%83%E6%B5%A9%E8%B2%B7%E3%80%8A%E5%A3%B9%E9%80%B1%E5%88%8A%E3%80%8B%EF%BC%9A%E6%88%91%E9%96%8B%E7%A7%81%E6%88%BF%E8%8F%9C%EF%BC%8C%E9%8D%BE%E6%84%8F%E8%AB%8B%E6%9C%8B%E5%8F%8B%E9%A3%9F%E9%A3%AF%EF%BC%8C%E8%9D%95%E5%92%AA%E8%9D%95%E5%9B%89"
---

# 黃浩買《壹週刊》：我開私房菜，鍾意請朋友食飯，蝕咪蝕囉

黃浩名下公司W Brothers Investment Ltd計劃以5億元買入香港及台灣《壹週刊》，以及《忽然一周》、《壹本便利》等雜誌，已支付1000萬元作「誠意金」。不過，黃浩的背景、資金來源卻惹來質疑，眾新聞記者聯絡到身在日本的黃浩親自回應。

<figure>
<img src="https://web.archive.org/web/20210704180233im_/https://www.hkcnews.com/news_新聞/hk-discuss/2017/07/黃浩-壹週刊-20170718000407_20d6_large.jpg" alt="">
<figcaption>黃浩目前身在日本。《壹週刊》資料照片</figcaption>
</figure>

肥佬黎「變契弟」　黃浩幫佢「兜」

壹傳媒集團創辦人黎智英過去多次回應賣盤的消息時立誓：「賣咗我一世變契弟！」究竟黃浩有何辦法說服肥佬黎賣《壹週刊》？黃浩即時幫他「兜」：「佢冇賣呀，佢冇賣集團呀。佢嗰時話唔會賣壹集團，佢而家冇賣喎，係將部分嘅business賣俾我咋嘛。」

是否主動接觸黎智英？

「唔能夠披露邊個同邊個傾。」

但黎智英曾經在個人專欄中寫過：「坊間有位娶了個女明星，死要上娛樂版出風頭的黃某，周街對人說：『我的partner匯了幾十億元港幣放在銀行很久了，想買壹傳媒同肥佬黎講唔掂數，最後partner只好將錢匯回去，見我同肥佬黎傾得咁辛苦，存款利息都留下來益了我。哈哈！』」

<figure>
<img src="https://web.archive.org/web/20210704180233im_/https://www.hkcnews.com/news_新聞/hk-discuss/2017/07/壹週刊-黃浩-20170718000421_296c_large.jpg" alt="">
<figcaption>黃浩和明星太太徐菁遙（原名徐淑敏，上月剛改名）。壹週刊資料照片</figcaption>
</figure>

這個黃某仲唔係你？「我都問過人，當時佢個講法係咪我嚟嘅呢？我唔識黎生本人，根據佢身邊（人）嘅回覆，嗰個絕對唔係我。」若不是黎智英，那麼黃浩跟誰deal？「總之係佢公司啲人啦。」買賣過程又如何？「唔能夠披露。」

背後公司邊個係金主？

計劃買入《壹週刊》的W Brothers Investment Ltd並非香港註冊公司，葫蘆裡面賣甚麼藥？黃浩承認，這是一間BVI公司，「大約係我結婚之前註冊，係我嘅family office，用嚟投資一啲我有興趣嘅事業。呢間公司得我sole director同sole shareholder」背後尚有金主？「冇呀。」例如曹貴子、郭炳湘？「都冇。」大陸資金呢？他重申：「都冇。呢間公司全部都係我自己。」

《壹週刊》蝕本，為什麼要做？

「做生意唔係賺就蝕㗎啦。」沒有人想做蝕本生意吧？他再解釋：「基本上呢本係唯一一本比較係為民請命、中立，可以為市民發聲嘅雜誌。有好多傳媒都有private agenda、好多私心，我覺得呢本唔算多囉。」有辦法起死回生？「唔睇好就唔會押落去啦……我又唔可以唔咁講，我有信心，但個結果當然冇人guarantee。」

信心何來？「來自《壹週刊》呢二十幾年嘅track record。」記者更不解了，《壹週刊》的track record分明是走下坡。他反問：「佢走緊下坡？你覺得佢邊方面走緊下坡？」記者答，銷量、廣告收入。「廣告，佢要收廣告，大把廣告啦，佢就係唔收嘛。」但好多人抽廣告，尤其是佔中之後。「佢要低頭、要收（廣告），係可以㗎，但佢有性格吖嘛。」言下之意，說易主之後《壹週刊》就要向現實低頭了？「如果要低頭，我就唔會去買。好坦白，呢個投資呢，我唔係嗰啲大有錢佬，呢個投資對我嚟講唔細，我投資得，就係買佢個核心價值，嗰樣嘢一定要keep，如果唔keep我唔使買佢。我賣咗《都市》，我本來半退休㗎，我而家都喺日本，plan好晒幾個月（行程），本來10月先返嚟，我而家要（提前）返嚟。點解咁辛苦呢？就係難得有咁嘅機會，我會盡自己嘅能力，做到最好。」

面對被抽廣告，有何對策？

他大賣關子：「我梗係有我嘅計劃點樣做啦，呢個係商業秘密，而家唔可以講點做。好多網媒、雜誌、報紙都冇廣告，都蝕㗎，但都做。有時人哋做生意唔一定為蝕定賺，啫係我做餐飲出身，好多人做餐廳，我係private kitchen，招呼朋友，蝕咪蝕囉，請人食飯都要錢㗎啦，咁我自己開私房菜，我係鍾意請朋友食飯，我係鍾意蝕，咁你唔可以講㗎嘛。」

「咁當然，每個人有個底線，所以你喺佢公布嗰度見到我大概嘅底線係幾多、做到幾耐。」即是1.8億元？「係喇。」不過，壹傳媒上月才公布全年度業績，雜誌及印刷業務全年虧損達1.61億元。1.8億燒不到多久？「呢個係一筆啦。嗱，我唔相信眾新聞可以擔保佢做到幾多年，我亦都唔同你擔保《壹週刊》做到幾多年，但我呢個咁大投資，攞5億出嚟，係咪3年後就燒咗5億佢呢？我唔會咁做囉。我寧願揸住5億印印腳啦，又唔使煩，又唔使俾人追訪，又唔使做嘢。我梗係有我一套方法，成唔成功我唔敢包，但我有一套方法，唔透露得住，商業秘密嚟㗎嘛。」

為何訂金只有1000萬？

他指，相信是賣家想顯示賣盤不是為錢。「（如果）為咗錢，起碼收你一半啦。咁我唔覺得賣家係為錢。同埋呢個都係一個好嘅機會，買賣雙方都同意，咁咪去囉。」金額由哪邊提出？「成個買賣過程，呢啲我真係唔可以透露。」

黃浩本身持有「e+娛樂」同「美食旅客」，《壹週刊》日後可會如「e+娛樂」般走大陸市場？「我又唔覺得《壹週刊》喺未來幾年會入到國內，even佢行到中國beat，我都睇唔到。我買《壹週刊》就係因為鍾意佢本身嘅風格、特色，你改佢太多，咁我都唔需要買佢啦。」

未來的時政報導會減少？

他表示：「過去4年，我喺《都市日報》我都係交俾管理層同總編輯決定，我又唔係去hands on喺啲daily operation嘅人，我亦都唔想去花時間去管理一班比我更專業嘅人才，譬如我喺《都市日報》，我會俾意見，不如娛樂做多啲，做多啲明星飯局，做多啲旅遊吖，有邊啲旅遊優惠，等大家去開心吓啦。我只會俾意見，佢哋做唔做，我逼唔到，亦都唔得閒，亦都冇打算每日坐喺度（講），喂，我叫你做多啲旅遊你唔做嘅？冇意思㗎。」黃浩強調，會尊重員工，給予「比較高度嘅自主權」。

<figure>
<img src="https://web.archive.org/web/20210704180233im_/https://www.hkcnews.com/news_新聞/hk-discuss/2017/07/壹週刊-黃浩-20170718000432_1d76_large.jpg" alt="">
<figcaption>壹週刊資料照片</figcaption>
</figure>

前言後語自相矛盾嗎？

黃浩昨天才接受《蘋果日報》訪問，說過員工若「戴有色眼鏡睇新老闆」，就「冇資格留低」。他解釋：「我同一個人講，我哋做傳媒，係要公道、公平去調查一件事，去報導出嚟。如果你係都要自編自導，或者係自審自判，我就最唔鍾意呢啲人。」

「有啲人就係鍾意自把自為，以為自己好威，揸住個咩傳媒呀，就去傷害人，唔去查證，又或者有啲行家收錢去攻擊人，呢啲全部唔可以留喺我任何嘅生意、任何嘅公司入面。因為《壹週刊》嘅威力係有公信力，如果你屈咗一個人，佢係好慘，因為public會相信，所以我要度所有新聞要有查證，唔可以屈呀、作呀、踩鋼線，呢個係重點。如果唔係，你衰一次、兩次、三次，你有幾多次機會呢。你唔會有十次機會，你哋會講你上次啲料係假嘅、係作嘢嘅。我嘅意思係呢啲人冇資格留低，你係影響緊其他好克苦耕耘嘅一班前線記者、調查員或者狗仔，甚至編輯。我希望，其實唔係淨係《壹週刊》，所有傳媒都係，唔該大家有乜嘢，查證、問回應，啲人回應係假，你查證咗，可以寫返呢啲係假嘅，你先去做吖。」

員工對新老闆背景有懷疑

他反問：「呢個係你講啫，我暫時收到就唔係好多。你俾個percentage我吖，幾多同事唔想留低？你懷疑可以唔做㗎嘛。」

「我而家唔係一個新人、冇做過傳媒、冇manage過報紙雜誌，突然間走出嚟。過去4年你睇返，就算之前《E周刊》成個立場係點呢、《Metro》呢4年係點呢？食環署我諗《Metro》鬧得最多，邊個部門廢，佢照鬧，邊個部門好，佢照讚。做傳媒應該係咁，有讚有彈。你唔可以話，我就係唔鍾意香港政府，咁你咪唔好做香港人囉。係咪100%香港政府都唔好，咁我又唔覺得喎。應讚則讚，應鬧則鬧，應投訴則投訴，你要有個證據。」他更反教訓記者：「所以你話好多（員工），有幾多percentage你又話唔出，所以呢個問題你唔應該問我㗎喇。」

大眾最關心的，是《壹週刊》日後是否一如以往暢所欲言，繼續揭露社會不公之事。黃浩向眾新聞記者保證，只要報導證據確鑿，無論他本人、政府部門、林鄭，甚至共產黨都可以鬧。「有理據咪鬧囉，我都唔會睇到㗎啦，《都市日報》過去4年，佢聽日出乜，我唔會知㗎喎，我點知啫？又唔使我批，佢鬧邊、讚邊個，我係唔會知㗎喎。」

真的不會有政治考慮？

「政治我係一張白紙，好多政治人物我都唔識，所以你唔好問呢啲，你問娛樂圈我可能答到少少。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210704180233/https://www.hkcnews.com/aboutus/#subscribe)
