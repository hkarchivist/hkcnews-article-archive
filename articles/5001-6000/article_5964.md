---
title: "一杯葛根湯"
date: "2017-08-12"
author: "落區"
category: "眾說"
tags:
  - "露宿者"
  - "貧窮"
  - "落區"
url: "https://web.archive.org/web/20210701011132/https://www.hkcnews.com/article/5964/%E8%90%BD%E5%8D%80-%E8%B2%A7%E7%AA%AE-%E9%9C%B2%E5%AE%BF%E8%80%85-5964/%E4%B8%80%E6%9D%AF%E8%91%9B%E6%A0%B9%E6%B9%AF"
original_url: "https://www.hkcnews.com/article/5964/%E8%90%BD%E5%8D%80-%E8%B2%A7%E7%AA%AE-%E9%9C%B2%E5%AE%BF%E8%80%85-5964/%E4%B8%80%E6%9D%AF%E8%91%9B%E6%A0%B9%E6%B9%AF"
---

# 一杯葛根湯

【撰文：鄧永謙】   
 ***作者為新福事工協會 [關懷貧窮學校](https://web.archive.org/web/20210701011132/https://www.facebook.com/mnaspc) 事工主任***

尋晚在石硤尾社區會堂內有耶穌請食飯，而在會堂外有玲姐（化名）請飲涼茶（尋晚係葛根湯）。

基本上，每個星期係呢樹都會見到個子細細、身型瘦小、衣著樸素及銀灰白髮嘅玲姐推住車仔，上面放咗兩大大壼自己煲嘅涼茶、一袋膠碗，停係會堂入口旁邊，一碗碗斟出嚟請出入及路過嘅街坊飲用。

<figure>
<img src="https://web.archive.org/web/20210701011132im_/https://www.hkcnews.com/news_新聞/hk-discuss/2017/08/落區-貧窮-Hong%20Kong-20170812112250_2a45_large.jpg" alt="">
</figure>

記得幾年前係橋底已經見到玲姐做同樣嘅事。問玲姐點解咁做？

佢話依家我哋飲嘅水同食嘅嘢其實都好多化學物質，身體慢慢就會積聚不少毒素，咁就好容易有病，但知道作為基層要睇醫生又要好重負擔，所以咪定期煲啲涼茶請街坊飲，排吓體內嘅毒素。

玲姐除咗請街坊飲涼茶之外，佢其實有關顧緊一群在某個公園聚居的無家者。玲姐照顧嘅街友人數並不多，但佢會特別為他們親自去煮及準備一些相對較為容易嘅食物，例如、湯粉、粥或麥皮，等街友們有胃口及容易進食。

問玲姐點解會咁做？

佢話見到佢哋冇人冇物，自己都好唔忍心，所以想關心佢哋，等佢哋知道、感受到自己仲有人關心，可以重新振作，俾決心搣甩啲壞習慣，企番起身做番個人......

曾經有一位姊妹跟過玲姐一段時間，去睇吓對方點樣做。之後呢位姊妹同我講，佢都深深欣賞和佩服玲姐，佢所做嘅嘢可能比好多所謂基督徒都做唔到。

事實上，玲姐個人並無任何宗教信仰，甚至之前對基督教甚為抗拒，但她所做的，跟耶穌所教導的，有何不同嗎？

在姐玲身上給我看到嘅，就係在社區內有好多為街坊、為鄰舍默默去做和付出嘅人，佢哋本身就係街坊，並唔係落區嗰陣先至係呢個身份。

另外，就是那種單純的心及堅持的態度。

你可能認為玲姐梗係一位退休人士，平時得閒無聊搵事做打發時間。咁你錯喇！玲姐同我哋一樣，都係要為生活需要拼搏嘅香港人，佢日頭要做幾幢大廈清潔嘅工，間唔中仲要去餐廳幫手洗碗。不過放工之後，佢會選擇用大部份閒餘嘅時間，就單單以自己一人之力，去照顧一大班街坊嘅需要。

呢幾年其實見有不少教會或弟兄姊妹都話想進入社區、想開始服侍某些基層群體，又或者開展關懷貧窮嘅事工，但往往亦見到最大嘅阻力，就係好難持續得好耐，好多時社區服侍都只係停留在項目化、活動化及大堆頭形式，反而唔係好生活化地咁持續去做，放在自己生活中持繼續去實踐，只是維持短暫而又不停地轉換群體、主題或議題。

雖然玲姐並不是一位信徒，但上帝要我認識她並從對方身上，需要學習和反思的到底是什麼呢？相信這個問題不只是我需要去思想，可能對作為信徒的你也需要去問問自己。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210701011132/https://www.hkcnews.com/aboutus/#subscribe)

---

![博客 | 落區](https://web.archive.org/web/20210701011132im_/https://www.hkcnews.com/uploads/avatars/222b2172-bbab-48e0-88ba-3c7c229d881a.png?556908906)

**博客 | 落區**

【落區】落區是「關懷貧窮學校」帶領參與者學習認識本地貧窮問題，了解基層群體處境，持續與街坊建立關係的行動之一。落區意指要了解基層狀況，首先要進入社區，專欄會分享平日落區與街坊接觸的故事，基層生活的點滴，細看社會貧窮問題，一同反思生活與信仰。「關懷貧窮學校」是基督教機構新福事工協會轄下的部門，負責推動關懷貧窮教育，讓更多人關注本地貧窮問題及加入服侍基層群體的行列。
