---
title: "過期春袋"
date: "2017-08-02"
author: "撐久硬淨"
category: "眾說"
tags:
  - "ceo"
  - "21世紀"
url: "https://web.archive.org/web/20220120023157/https://hkcnews.com/article/5843/21%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-ceo-5843/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/5843/21%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-ceo-5843/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 過期春袋

我撐久硬遊走中港台廿九幾年，識得的老細冇一千都有八百。其中不少老細都是好學不倦勤勉有加，尤其係嗰D幼年失學連中學畢業證書都冇張嘅，日日鋤英文報睇Business Weekly、 Economist、Harvard Business Review，英語能力和經濟學識都係死砌返嚟，佢地對於嗰D世界級學術理論心存仰慕，於是對嗰D琅琅上口的學術派人士既自豪又自卑。自豪是因為老子唔讀書一樣發達有錢過你，自卑則可能係始終自己的經營模式有點見招拆招的即興，缺乏系統式的策略和管理。

咁當生意愈做愈大，一間中小型土法煉鋼企業如何轉身做變型金剛世界英雄，這種老細好自然會覺得當初跟佢一齊打江山嘅無非二流土佬，無法讓毛毛蟲蛻變成七彩斑斕嘅蝴蝶，昇華另一階段，於是四出招攬人才，目標當然鎖定那些外商三高的高層：學歷高職位高眼角高。

呢D國際大袋基本上英文是第一語言，開口就是Vision、Mission、Strategy，隨口噏就是過去全球的成功案例，好似真係單單都有佢份咁。老細聽到眉飛色舞，當正佢番生諸葛亮，立馬以國際頂級套餐請佢，飛行80分鐘也要商務艙，壹級富豪俱樂部高爾夫球會籍，百萬元最新款油電靚車連司機專人接送，各地housing十萬八萬一個月使用率不到10%也無問題。畢竟對於一個新王國的誕生，這些只是雞毛蒜皮的小錢，根本不算代價，只係睇到平日幫佢死慳死抵嗰班老夥計流晒口水遮。

<figure>
<img src="https://web.archive.org/web/20220120023157im_/https://hkcnews.com/news_新聞/hk-discuss/2017/08/ceo-企業-21世紀-20170802173013_1a37_large.jpg" alt="">
</figure>

大袋進入公司是一人之下萬人之上，公司得到史上最有潛力的大春袋 ，生命力源源不絕，所謂浴火重生，一家土雞仔公司搖身一變國際火鳳凰指日可待。於是整家公司開始學習春袋變身，一時P&G、IBM、Coca Cola；一時FB、Google、Amazon，人事布局千變萬化，公司結構重組再重組，三年五年下來，人才設備錢洗一大筆，公司又唔知點解賺少一大筆，短期收入減少支出增加，正是所謂轉型改革必經之路，黎明重生前的黑暗期必須經歷，但係.. .但係...再但係...就咁樣但係咗幾年，結果等極等唔到天光，原來因為全球經濟疲弱，時不我與，老闆，趁個招牌仲值幾個錢，不如賣咗佢，賺返晒過去幾年少賺都仲有凸喎，這叫敗部復活，最後反敗為勝！不枉你知遇之恩，我最後都沒讓你輸錢啦。

你老味，當初大好環境我請你嚟麻雀變鳳凰，靠你國際視野全球身手欲窮千里目更上一層樓，何解幾年後變成冚家鏟做唔落去要賣呢？

二十年前啲CEO遇上全球金融經濟起飛大氣候，美國企業幾乎做乜都成長，只要乸住個唔錯的牌子都會輕易成功。連倉儲物流和財務會計部門都可以變成profit center。嗰陣撐久硬在美商Fortune 50上班，基本上年年都幾次慶功，攻陷澳洲，中國設立新公司，新公司又分成華東華南好幾區，區區前途無量，股價狂升。D經理大哥大姐到底有幾本事可能連佢自己都唔知，所謂大風起時豬都被捲上天，上咗天以為自己真係會飛天。

十年前的CEO成長率追不上二十年前怎麼辦？打不贏的對手就把它併了，做不好的事業就把它賣了，只保留在市場上最獲利的頂尖事業 ，蛋黃區金雞母。知名併購從美國到全球到亞洲數之不盡，美國企業呢招玩到最後，近距離悽慘莫如2001年Yahoo併購奇摩站變成全台灣第一入口網站Yahoo奇摩，2006年Yahoo奇摩進一步拼購了全台灣最大社群網站無名小站，2013年無名小站關站，四年後Yahoo連自己都賣埋。好明顯併購呢招今時今日已經唔work。

<figure>
<img src="https://web.archive.org/web/20220120023157im_/https://hkcnews.com/news_新聞/hk-discuss/2017/08/美國-ceo-Jack%20Welch-20170802172220_1cbd_large.jpg" alt="">
<figcaption>Jack Welch是上世紀全球最優秀的CEO。Jack Welch Facebook</figcaption>
</figure>

上世紀最優秀的CEO、全球最佳經理人Jack Welch，做了二十年GE CEO，大概就是做對了這些事。不過2008金融海嘯後全球經濟陷入已經九年的收縮期。今天的過時CEO腦袋還是停留在做全球經濟起飛時的那些事。所以公司表現一年比一年差，最後上賣招牌下賣員工。今時今日的CEO大袋仍妄想用呢幾招呃飯食，幫公司什麼浴火重生、轉型求生、起死回生，根本就係過期春袋的腦袋。

#### 廿一世紀是分享年代，CEO當專注的是Development，服務發展和人才發展（當中都隱含了科技發展），而不再是marketing和所謂財技，企業的願景是創造社會價值而不是稅後獲利，管理的成果是如何達成共享經濟和競爭平衡，而不是開源節流。

大袋外表有料，裡面早已過期。過期春袋裡的過期精蟲，永遠生不出健康小孩。老細們最後斷尾求生，順勢切走埋個過期大春袋，閹閹一息，已經執返身彩啦。

---

![博客 | 撐久硬淨](https://web.archive.org/web/20220120023157im_/https://hkcnews.com/uploads/avatars/67fbe415-7e6f-4e9a-b1be-1109d13ec660.png?1551442189)

**博客 | 撐久硬淨**

【撐久硬淨・撐硬】末代打工仔，堅守撐、久、硬、淨四大原則。遊走港台媒體界、廣告界、各產業界，見盡吹牛拍馬陰險古惑，仲未死得。你吹得我脹咩？
