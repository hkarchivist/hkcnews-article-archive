---
title: "62歲陳美齡出自傳　「做人不要無病呻吟」"
date: "2017-07-24"
author: "記者盧曼思"
category: "眾聞"
tags:
  - "陳美齡"
  - "書展"
url: "https://web.archive.org/web/20190717060849/https://www.hkcnews.com/article/5658/%E9%99%B3%E7%BE%8E%E9%BD%A1-%E6%9B%B8%E5%B1%95-5658/62%E6%AD%B2%E9%99%B3%E7%BE%8E%E9%BD%A1%E5%87%BA%E8%87%AA%E5%82%B3-%E3%80%8C%E5%81%9A%E4%BA%BA%E4%B8%8D%E8%A6%81%E7%84%A1%E7%97%85%E5%91%BB%E5%90%9F%E3%80%8D"
original_url: "https://www.hkcnews.com/article/5658/%E9%99%B3%E7%BE%8E%E9%BD%A1-%E6%9B%B8%E5%B1%95-5658/62%E6%AD%B2%E9%99%B3%E7%BE%8E%E9%BD%A1%E5%87%BA%E8%87%AA%E5%82%B3-%E3%80%8C%E5%81%9A%E4%BA%BA%E4%B8%8D%E8%A6%81%E7%84%A1%E7%97%85%E5%91%BB%E5%90%9F%E3%80%8D"
---

# 62歲陳美齡出自傳　「做人不要無病呻吟」

陳美齡剛出版自傳《人生的38個啟示》，是她首次用中文寫作，以往她的著作都是用日文或英文書寫，「開始寫的時候沒有主題，如走入時光隧道，記得邊個畫面寫出來就算。但我一路寫的時候發現，原來我的人生遇到很多貴人，指引我行對的路。我就快62歲了，很多年輕人會經過我所經過的路，如親人過世、生病、事業失落、讀書挫折，我希望將自己得到的啟示，用來激勵年輕人。」

「我細個覺得，媽咪生我唔夠家姐靚、天主又唔生我去大富大貴嘅屋企，覺得自己真慘、真痛苦。但我中學開始做義工後發現，我有屋住、有衫著、有學返、生病有藥食，仲有乜嘢好投訴呢。我做義工見到小朋友沒手沒腳、沒父母、沒飯食要食垃圾，我第一次見到時眼淚不停流，當你見到這些事，就發現自己原來一直無病呻吟。」

「我希望大家可以睜大眼看世界，因為我們很容易只看到周圍，然後自我可憐，浪費時間。我做義工後發現原來我也有我的能力，所謂自己的唔好運，比起好多人，其實已好好運。」

「年輕人，要珍惜自己、忘記自己，若以自己為中心，人生好快好痛苦和好悶，沒目標。」

<figure>
<img src="https://web.archive.org/web/20190717060849im_/https://www.hkcnews.com/news_新聞/hk-discuss/2017/07/陳美齡-20170724212926_da15_large.jpg" alt="">
<figcaption>陳美齡說：「我終於明白點解好多人選擇死後才出自傳，因為要將自己的私隱、秘密講晒出來，好尷尬。」何君健攝</figcaption>
</figure>

當下香港的年輕人，對香港沒有民主感到前路暗淡，陳美齡說：「我覺得需要更多知識，例如說民主，要先去研究民主。講一人一票，就去研究一人一票。一些非洲、南美國家有一人一票，但它們的民生好嗎？一啲都唔好，成熟的民主國家都沒用一人一票。是否一人一票就一定代表民主？ I don't know，我覺得民主最基本係大家有得坐低傾，唔係一講就嗌交，同你唔同意見的人，都係人，都係有嘢學到的人。」

「年輕人每個年代都會上街、會嬲，是可以的，最重要係帶住年輕人班大人，知識底層係咪夠深，大人有責任將知識灌輸畀下一代，唔好搞到幾萬票做到議員，都唔知點宣誓。政府也要尊重年輕人，聽佢哋講嘢、教育佢哋，畀機會年輕人學嘢，大人有責任令佢哋有更多選擇，相信年輕人識得選擇，唔好覺得佢哋情緒化。」

陳美齡 [4月接受眾新聞訪問](https://web.archive.org/web/20190717060849/https://www.hkcnews.com/article/3588/%E5%90%B3%E5%85%8B%E5%84%89-%E6%9E%97%E9%84%AD%E6%9C%88%E5%A8%A5-%E9%99%B3%E7%BE%8E%E9%BD%A1-3596/%E7%8D%B2%E6%9E%97%E9%84%AD%E9%82%80%E4%BB%BB%E6%95%99%E8%82%B2%E5%B1%80%E9%95%B7%EF%BC%9F-%E9%99%B3%E7%BE%8E%E9%BD%A1%EF%BC%9A%E3%80%8C%E5%B8%8C%E6%9C%9B%E5%B8%B6%E6%96%B0%E9%A2%A8%E5%85%A5%E9%A6%99%E6%B8%AF%E6%95%99%E8%82%B2-%E4%BB%BB%E4%BD%95%E5%B4%97%E4%BD%8D%E9%83%BD%E9%A1%98%E6%84%8F%E3%80%8D) 時，談到梁頌恆、游蕙禎時說過：「宣誓事件我睇完喊咗成晚，點解我哋大人，會搞到一班年輕人，咁重要歷史真相都沒解釋清楚給他們聽。唔教國民歷史，都要教港民歷史，唔係我哋根本無identity、不認識自己，所以會行錯路。佢哋讀過之後就知，所謂港獨，英國人會返來保護你咩、美國人會咩、台灣會咩，要考慮這些，一定要讀歷史，同埋學習中國究竟現在諗緊乜嘢。」

事隔3個多月，再多4個議員因宣誓而被DQ，陳美齡對此事有何立場？「我不知其他4個議員如何宣誓，不能評論，但上次兩個我係覺得不能接受的，因為他們說（Hong Kong is）Not China，也有講粗口。我覺得一國兩制不應受到動搖，因為對香港有利，係好嘢。我係和平主義者，世界上很多因為國土引起的戰爭，死好多人，傷害很多人的生命。當年想到一國兩制此方法，是避免了不必要的犧牲，世界上第一次想到，我們應該很自豪。」

**記者問陳美齡，家長應如何跟小朋友討論DQ案？「唔可以講粗口、唔可以沒禮貌、唔可以侮辱國家、唔可以歧視啦。做立法會議員，要理解做這個職位的原因，係講政治定民生。立法會議員係為改善民生，而且係唯一可以控制政府用錢的方法，不可以太多政治而影響到民生。」**

**那麼，家長又如何跟子女談劉曉波？陳美齡說：「外國看中國、中國看中國、香港看中國，每個方面都不同。外國看中國，真的一知半解，不知道80年代起中國改革開放後，由新中國至80年代，人民受了什麼苦，有少少『顏色眼鏡』。香港人看中國，也是各人各式。我覺得要睇fact，即從多角度去了解一件事。」她卻未有直接談劉曉波。**

將近62歲的陳美齡在自傳中提及，80年代初她去到母親的故鄉貴州時，小孩唱出她在台灣錄的歌曲《歸來的燕子》，當年海峽兩岸關係欠佳，她沒料到會在故鄉聽到自己這首「禁歌」，感觸得哭了，卻明白自己的歌曲，可把兩岸同胞的心連繫起來。之後，她主動提出回中國開演唱會，得到母親貴州同鄉的安排，1985年於北京首都體育館舉行，成為「回國歌手第一人」，更得到有鄧小平簽字的紀念狀。1997年7月1日，陳美齡被選中在特區成立的晚會上唱出她的《香港、香港》，她在自傳中憶述當日說：「我深信這是一個美好的開始，但我也有憂慮，怕有人會趁機破壞香港的未來。」、「拜拜殖民地，你好一國兩制。」陳美齡，就是這樣看中國、看香港。

<figure>
<img src="https://web.archive.org/web/20190717060849im_/https://www.hkcnews.com/news_新聞/hk-discuss/2017/07/陳美齡-20170724212910_4ee1_large.jpg" alt="">
<figcaption>陳美齡早前回到母校跑馬地藍塘道瑪利曼中小學，她說，學校前稱瑪利諾修院學校。美齡細語FB圖片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190717060849/https://www.hkcnews.com/aboutus/#subscribe)
