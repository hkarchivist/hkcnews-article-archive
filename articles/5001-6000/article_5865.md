---
title: "鄭大班與肥佬黎28年恩怨情仇"
date: "2017-08-04"
last_updated: "2019-04-03 00:39:34"
author: "記者盧曼思"
category: "眾聞"
tags:
  - "鄭經翰"
  - "大班"
  - "鄭大班"
  - "albert cheng"
  - "黎智英"
  - "壹傳媒"
url: "https://web.archive.org/web/20210706032406/https://www.hkcnews.com/article/5865/%E9%84%AD%E7%B6%93%E7%BF%B0-%E9%BB%8E%E6%99%BA%E8%8B%B1-%E5%A3%B9%E5%82%B3%E5%AA%92-19550/%E9%84%AD%E5%A4%A7%E7%8F%AD%E8%88%87%E8%82%A5%E4%BD%AC%E9%BB%8E28%E5%B9%B4%E6%81%A9%E6%80%A8%E6%83%85%E4%BB%87"
original_url: "https://www.hkcnews.com/article/5865/%E9%84%AD%E7%B6%93%E7%BF%B0-%E9%BB%8E%E6%99%BA%E8%8B%B1-%E5%A3%B9%E5%82%B3%E5%AA%92-19550/%E9%84%AD%E5%A4%A7%E7%8F%AD%E8%88%87%E8%82%A5%E4%BD%AC%E9%BB%8E28%E5%B9%B4%E6%81%A9%E6%80%A8%E6%83%85%E4%BB%87"
---

# 鄭大班與肥佬黎28年恩怨情仇

壹傳媒的風風雨雨觸動幾代傳媒人，包括「大班」鄭經翰。鄭經翰和壹傳媒創辦人黎智英，兩個都鍾意鬧人、兩個都鍾意認叻、兩個講嘢都勁大聲、兩個都係有佢講無人講。大班和肥佬黎在八九六四之後，曾有一段時間為了創辦《壹週刊》friend過打band，日日搭住膊頭食福臨門或天香樓，但後來兩人交惡隔空互駡「契弟」和「爛人」，隔一會兒會再聯絡然後又唔睬大家。大班到今天也不知道怎樣形容他和肥佬黎的關係，但他仍記得和肥佬黎相識28年的恩恩怨怨，兩個男人在粗口之間愛恨交纏的故事，也是香港回歸前傳媒歷史的一章。

《壹週刊》即將改頭換面之際，在香港最風雨飄搖的2003年被喻為「十點前特首」的鄭經翰也表示：「我決定明年退休了，全退。」他此刻聲言，明年起唔會再留係D100，唔會再開咪。

<figure>
<img src="https://web.archive.org/web/20210706032406im_/https://www.hkcnews.com/news_新聞/hk-discuss/2017/08/大班-20170802212733_1e5e_large.jpg" alt="">
<figcaption>鄭經翰D100的海景辦公室位於數碼港，牆上貼了他的威水史，包括2010年獲曾蔭權頒金紫荊星章的照片。何君健攝</figcaption>
</figure>

71歲的鄭經翰最叻係把口，記者問他與黎智英的「史前史」，他即自動波講故仔：「肥佬黎我1988年識佢，我、潘啟迪、林旭華當年係商台有個節目叫『高談闊論』，肥佬寫信來話係我哋粉絲，我哋個節目係佢嘅精神食糧，又話自己係Giordano老闆，叫我哋撐住，如果有經濟問題佢公司可贊助我哋個節目，但當時我哋無理佢。」

「香樹輝識得肥佬，阿香之後來搵我，當時我出版《資本雜誌》（Capital），佢話Giordano想上市，叫我訪問肥佬，都係六四之前的事。」

八九學運期間，Giordano因出售學運領袖如王丹、吾爾開希等人的肖像T恤，既賣錢也賣態度，黎智英因而成名，「六四之後，我搞咗個組織叫『路』（R.O.A.D.，Right of Abode Delegation），我搵埋肥佬黎入來，其餘都係商界成員，我仲介紹咗好多人畀佢識，例如：袁天凡、鍾普洋、張五常等，我仲記得，肥佬和林振強話要去澳洲買個島，搞個新香港。當時大家已經變咗朋友，來往好密。」

鄭經翰1960年代末隨家人移民加拿大，曾在加國任飛機工程師，之後做市場顧問。80年代初獲星島集團時任主席胡仙邀請返港，正式加入傳媒做廣告及市場推廣。他在1986年成立三思傳播有限公司並擔任社長，1991年三思被百樂門出版集團收購後，他出任百樂門董事及行政總裁至1994年，先後出版《花花公子》 ( Playboy ) 、《資本雜誌》、《証券月刊 》、《 Hong Kong Inc.》、《 資本馬報》、《Forbes 資本》、《車王》、《星期天周刊》等多本雜誌 。

「六四之後有一日肥佬打畀我，話佢要做出版，因呢個係大時代、有calling。佢最初話要出份報紙，但就話只得2000萬元，蝕晒唔做。做報紙起碼要1億先掂，咁我話，成行成市咁多女人八卦雜誌，最高峰一個星期出十本，我叫佢不如出一本男人八卦雜誌。」

「當時《遠東經濟評論》（Far Eastern Economic Review）銷量達5萬本，很有影響力。我的構思是肥佬可以做一本好似《遠東經濟評論》的雜誌，你既然有政治calling，應行這條路，唔使賣得多，如果有7萬本就賺到笑，當時我哋《Capital》有3萬本。最暢銷係《龍虎豹》，賣30萬本。」大班補充，他當時建議肥佬黎搞的男人八卦雜誌，有政治、經濟、八卦，「後來《壹週刊》登《Sports Illustrated》的靚女泳衣照，係我本《Playboy》的縮影、 經濟部分係我本《Capital》的縮影。」

「肥佬話，好啦，埋班。」

<figure>
<img src="https://web.archive.org/web/20210706032406im_/https://www.hkcnews.com/news_新聞/hk-discuss/2017/08/大班-20170802212818_1235_large.jpg" alt="">
<figcaption>鄭經翰八十年代出版多本雜誌。何君健攝</figcaption>
</figure>

「肥佬起初唔識做出版，初時個人好humble，佢會令你好開心，服侍人手段好叻，我又好enjoy有個又肥又大隻嘅有錢佬跟出跟入，覺得好過癮。肥佬叫我教佢做出版，我無所謂，反而係我啲股東怨我，話出《壹週刊》會搶《Capital》市場，但當時我無諗，我覺得百花齊放幾好。」

「當時肥佬叫我師傅，難聽啲講，佢做我傍友，anyway朋友啦，當時我無利益，我有出版社、有股東，係有conflict。我有無收佢錢？斗零都無。」

「佢有offer讓我入股10%，我話沒錢、沒興趣，我當時自己有出版社唔可以秘撈，所以我乜都無攞過佢。我嗰時係出版大王，幾時輪到佢呀。」咁點解大班肯咁瞓身幫肥佬？「因為當佢係朋友，佢會令你好舒服，我又認同佢嘅理念。佢會請你去旅行、安排好晒，我同佢去過法國，佢係一個手段好犀利嘅人。以前佢會晨早來我office，食晏跟住我尾，去福臨門、天香樓，日日一齊食。」

大班說，《壹週刊》創刊前，他除了在硬件上支援肥佬黎，也有幫他搵人埋班：「第一個幫他請的人是梁天偉（《壹週刊》創刊總編輯），當時他被商台迫走，我在商台認識他。我又介紹潘啟迪，但肥佬唔鍾意，話佢太多理論。潘啟迪介紹何國輝，仲有康少範，我仲幫佢打畀李碧華，香樹輝幫佢搵楊懷康。」

「當時我同佢講，我話，肥佬你記住幾個字：憎人富貴厭人貧、嘩眾取寵，有錢佬你踩就得，後來他針對李嘉誠，窮人就挖苦，我覺得自己做咗魔鬼，整咗個monster出來，我到今日為止，都覺得《壹週刊》係monster，將功抵過都係五五，因為佢令香港風氣改變，影響好大、好深遠。」

「我唔贊成佢搞黃賭毒、狗仔隊，後來我哋因為咁而反面。」

<figure>
<img src="https://web.archive.org/web/20210706032406im_/https://www.hkcnews.com/news_新聞/hk-discuss/2017/07/壹週刊-何國輝-新聞-20170721232936_1ce1_large.png" alt="">
<figcaption>《壹週刊》市場及營業總監何國輝 (左) 、美術總監康少範 (右)，是創刊的靈魂人物。</figcaption>
</figure>

鄭經翰說，肥佬黎在他的辦公室搞了3個月，「當時我office係鰂魚涌華蘭路，他之後在我樓下租了一個單位，搬咗落去，大家開始疏遠。嗰時佢開始有毛有翼，我已無乜利用價值，由出版至試刊我都無參與，創刊前已經無，佢考咗車牌就唔使教車師傅啦。」

「我畀佢idea點做雜誌，畀佢睇晒成個流程，當時我做嘅係全港最先進嘅雜誌社，第一間用電腦排版。後來肥佬青出於藍係真，佢係好聰明嘅人，睇咗我哋架構再改良，佢肯定做得好過我，唔使講，勝者為王。我亦覺得佢做到我所做不到的，因為佢財大氣粗，我同佢拗唔掂，我會話：『唔同你講，有錢佬大晒，你話乜都得。』」

大班聲言畀橋畀人脈但又無收肥佬錢，不過肥佬有請佢去旅行同埋做佢傍友，咁後來兩人點解交惡？

「《壹週刊》出版後，佢搵幾個記者來訪問我，用最靚器材，最後只出得個100、200字。當時我哋未反面，只係少咗聯絡，我提佢2000萬好易玩完，咁做嘢法好快執笠，我仲話如果你唔執，我揀中環最高嗰層樓跳落嚟。點解最後我無跳樓呢，因為佢後來搵阿香去美國借多2000萬港元，咁我無輸啦。」《壹週刊》做了18個月後回本，之後銷售節節上升，曾每周賣近20萬冊。

大班不只批評肥佬的用錢方法，「我同佢講，佢行歪路，唔掂。我反對黃賭毒、叫佢唔好玩窮人，乞兒你就唔好跟啦。」但當日明明係大班叫肥佬黎「憎人富貴厭人貧」？「咁係我唔啱，我唔知可以去到咁大殺傷力，以為香港地笑貧不笑娼。」

另一筆舊賬是鄭經翰1998年被人打，《壹週刊》事隔幾日後派人採訪他，當時他臉上傷痕已變得淺色，《壹週刊》在刊出報導前，將大班臉上的瘀痕「加色」，最終被踢爆，肥佬黎要為此道歉。不過，《蘋果日報》社長張劍虹2011年曾指，當年是大班叫他將瘀痕加深顏色， 報道出街後，反被大班掉轉頭說造假。大班重提舊事時，堅持自己當日沒叫人造假，「如果件事係咁，點解佢當年唔講出來，咁肥佬黎就唔使道歉啦。」

「我在商台做《風波裡的茶杯》時，《壹週刊》每出一次我就鬧一次，例如報道某女校學生援交，搞人做乜呢？我又唔贊成楊懷康的經濟理論，講到乜都可以私有化咁。」

兩人又會寫文隔空互駡，「肥佬鬧我爛人，我鬧佢契弟。」

<figure>
<img src="https://web.archive.org/web/20210706032406im_/https://www.hkcnews.com/news_新聞/hk-discuss/2017/08/黎智英-大班-20170802212858_28ba_large.jpg" alt="">
<figcaption>黎智英2012年在反國教期間，出席鄭經翰DBC的節目做嘉賓，兩人當時聲言「一笑泯恩仇」，為了水深火熱的香港出來發聲。爽報圖片</figcaption>
</figure>

「但肥佬其實唔畀人鬧得，佢覺得自己好掂，要擺脫我係佢師傅嘅陰影。佢上咗位啦，我仲點可能不停認屎認屁，佢亦可能睇我唔起啦，覺得我使你教咩，好叻咩。正如冼拿攞世界冠軍，我唔可能話畀人聽我教佢揸車，我只係教佢攞牌。我個人好intimidating（嚇人），叻唔切。」

「我哋交惡之後，肥佬出版《蘋果日報》發生陳健康事件，佢叫我去佢屋企食飯，我沒所謂。佢問我，點拆呢件事，我話一定要認錯，第二是要保持品牌，搵個人做申訴專員角色，就內容提意見，對與不對都要提，後來他搵了個學者幫手，條橋係我畀佢。」

大班和肥佬的關係，過去20多年就是這樣：你鬧吓我、我又鬧吓你；你搵吓我，我又搵吓你；你認吓叻，之後又到我認叻。兩個男人，就係咁。

「我有樣嘢同肥佬好似，就係聲大夾惡，不過佢粗口犀利啲，會問候人祖宗十八代。但我有一樣嘢唔及佢，係佢夠狠，所以佢做生意好成功，但我得把聲。」

他說，肥佬黎雖然財大氣粗，但並非毫無人情味，「《壹週刊》試創時，有日佢上來我office，爆晒粗狂鬧一個部組主管，要我出面炒佢。我叫那人來到之後，肥佬竟然對住佢喊，話大家因了解而分開，最後補咗6個月人工畀佢走，他其實只做了3星期，後來佢用肥佬筆錢買咗層樓。肥佬份人係咁，摸唔清。」

「我哋D100開台時，佢借地方畀我哋用，用咗7個月，大家又好番啦，佢好識投桃報李，間中傾吓whatsapp，之後我又多口又無自知之明又做教車師傅，send whatsapp鬧佢點解日日做洗米華啲新聞，佢話我無血性、契弟，跟住大家又唔睬。」

《壹週刊》最近賣盤，大班稱，沒有跟肥佬說什麼，「算啦，關我叉事，佢鍾意認做契弟就做契弟啦。」

「但我覺得成單嘢有啲怪，以往有人想買起壹傳媒，據聞有人出40億，紅色資本、大陸人啦，但肥佬真係唔賣。肥佬點都有幾十億身家，每月蝕幾百萬對佢嚟講係好少錢，我唔明點解佢會賣《壹週刊》，點可以只收黃浩1000萬訂金，我唔知佢想做乜，今日嘅黎智英我係唔認識嘅。」大班說，不知道黃浩背後的人脈關係，但估計他買《壹週刊》的重點是台灣部分。那麼，他可認為肥佬有天會賣埋壹傳媒？「若真有一日賣，佢係唔要面，要全面撤退，唔會再係香港立足，佢係外國有好多物業。」

<figure>
<img src="https://web.archive.org/web/20210706032406im_/https://www.hkcnews.com/news_新聞/hk-discuss/2017/08/Donald%20Tsang-鄭經翰-20170802212921_1e54_large.jpg" alt="">
<figcaption>鄭經翰2005年做立法會議員時辦事處開幕，時任特首曾蔭權有到賀。蘋果日報圖片</figcaption>
</figure>

大班雖然對《壹週刊》很有意見，但《壹週刊》作風敢言，經常質疑他與李嘉誠、曾蔭權等政商權貴的關係。說到李嘉誠，他稱：「多餘，間間報館都有鄭經翰專案組，如果我有乜嘢行差踏錯晨早已出頭版。我食得咸魚抵得渴，但到今日我都無痛腳被人揸住。」

「當然，我同Richard（李澤楷）係朋友，我同大小超（李澤鉅）唔熟，我本《Capital》以前鬧過佢。我同佢細佬算係朋友，酒肉朋友啦，有錢佬唔認我做朋友，但我同佢係比較熟。」

鄭經翰被人叫做「煲呔針」，說到曾蔭權，他稱：「擺明係被政治迫害，我見到一個咁好嘅朋友，點憎佢都好，都不至於坐監，唔申報唔係犯法，至多內部處分，點會係刑事，到今日大家都唔明，我講畀大家聽曾蔭權衰乜：搞政改、沒搞國民教育、沒搞廿三條、沒郁法輪功、與民主派的人眉來眼去，開放大氣電波予電台電視台。唔係共產黨郁佢，係梁振英，但共產黨唔幫佢。」

「曾蔭權的事對我打擊好大，我唔鍾意無人情味、香港很冷酷，曾蔭權70幾歲人，用鐵鏈鎖住佢......」大班說，由於曾蔭權官司尚未完結，他會在審訊完結後，再回應更多有關他與曾蔭權的事。

「總之，我個人乾淨企理。係，我鐘意錢，因我做生意，你最多話我貪心，但我貪唔到乜嘢。」

鄭經翰說，他已決定明年退休，並聲言退休是「全退」，日後不會再開咪、不會再參與D100運作，「我打算乜都唔做去嘆世界，我71歲啦。」他說，曾蔭權的事令他心灰意冷。

「當年一報一刊兩支咪（《蘋果日報》、《壹週刊》、鄭經翰、黃毓民），好巴閉，好有影響力，而家我都無咗啦，主流傳媒我無地方企啦。我搞D100好簡單，香港人要獨立聲音，同好多網上媒體一樣，想把聲音留住。我哋用社企模式做，靠籌款，做咗5年， 當年肥佬睇死我哋1年內執笠，仲叫李慧玲唔好過來。」

大班說，D100每年開支約2000萬元，過去5年籌了1億元，聲言沒有大金主及知名人士，捐錢者是他的忠實粉絲，「有幾個人，每人捐超過100萬元。現有的錢，仲可以維持20個月唔使執，公司全職有50人，連埋節目主持有100人。」

「我走咗，董事仍在，我係會全退，唔做董事會、唔再開咪，我同佢哋講，你當我林彬得啦，掛張相就OK。」大班係咪真封咪，明年就知。不過，他和68歲的肥佬黎，兩個男人之間的恩恩怨怨，是否從此畫上句號，恐怕兩人都說不上。

<figure>
<img src="https://web.archive.org/web/20210706032406im_/https://www.hkcnews.com/news_新聞/hk-discuss/2017/08/大班-20170802212757_17e3_large.jpg" alt="">
<figcaption>71歲的大班稱：「我明年真係乜嘢都唔做，去嘆世界啦。」他稱，退休後不會再開咪。何君健攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210706032406/https://www.hkcnews.com/aboutus/#subscribe)
