---
title: "外判清潔工友的日常"
date: "2017-08-07"
author: "落區"
category: "眾說"
tags:
  - "落區"
  - "外判"
  - "清潔工"
url: "https://web.archive.org/web/20210701073342/https://www.hkcnews.com/article/5768/%E8%90%BD%E5%8D%80-%E6%B8%85%E6%BD%94%E5%B7%A5-%E5%A4%96%E5%88%A4-5768/%E5%A4%96%E5%88%A4%E6%B8%85%E6%BD%94%E5%B7%A5%E5%8F%8B%E7%9A%84%E6%97%A5%E5%B8%B8"
original_url: "https://www.hkcnews.com/article/5768/%E8%90%BD%E5%8D%80-%E6%B8%85%E6%BD%94%E5%B7%A5-%E5%A4%96%E5%88%A4-5768/%E5%A4%96%E5%88%A4%E6%B8%85%E6%BD%94%E5%B7%A5%E5%8F%8B%E7%9A%84%E6%97%A5%E5%B8%B8"
---

# 外判清潔工友的日常

【撰文：鄧永謙】   
 ***作者簡介：新福事工協會 [關懷貧窮學校](https://web.archive.org/web/20210701073342/https://www.facebook.com/mnaspc?sw_fnr_id=4137372227&fnr_t=0) 事工主任***

早幾日係元朗落區，去到一個垃圾站同「站長」吹吓水。做咗外判清潔十幾年嘅站長話自己以前都係「專業人士」，係金屬車床嘅師傅，真正嘅鋼之鍊金屬師，但一個工業北移，專業都變為失業，唯有馬死落地行，改行倒垃圾。

<figure>
<img src="https://web.archive.org/web/20210701073342im_/https://www.hkcnews.com/news_新聞/hk-discuss/2017/08/清潔工-外判-落區-20170807175050_23b1_large.jpg" alt="">
</figure>

講到最低工資立法後，對工友們有乜影響？

佢話有好又有唔好，冇錯對工友們的確有咗最低保障，但連帶對其他基層勞動工種，如飲食和保安業嘅工資亦向上調升，因此越為年長的老友記未必能得到聘請，所以在缺少選擇下，便只可投身外判清潔工，同時行內亦面對越來越少人入行，長期嚴重欠缺人手的情況。

而站長亦分享到在這十幾年的工作經歷中，清楚看見香港人的生活有幾浪費。

「係垃圾站，日日都見唔知有幾多新凈嘅傢俬電器，未剪價錢牌嘅衫褲丟過嚟！反而有錢佬冇咁大嘥，其實最浪費係中產嗰班，佢哋在生活上追求享受及炫耀，不斷消費又不停浪費，所以啲垃圾咪越來越多囉！」

見成班工友都做到身水身汗，於是有組員問垃圾站有冇俾工友沖涼換衫嘅地方？原來站內並沒提供有關嘅設施，甚至連更衣室都冇，只能在附近的公廁換衫。

組員聽完之後，都好坦承話過往只見到清潔工友係好辛苦，係一份厭惡性嘅工作，覺得佢哋好堅忍好捱得，但卻從來唔知道佢哋背後面對及承受緊，在外判制度下所遇到不公義嘅剝削及不合理嘅工作待遇。

而透過親身落區，走入街坊嘅場景，從聆聽與對話中才能夠作初步體會，稍為嘗試去感受對方的處境，去認知內裡及背後與制度本身細微的脈絡和關係，然後才可觸動那份憐憫及同理心，慢慢逐漸與社區不同鄰舍的距離重新結連和拉近，就如昔日基督道成肉身，走進人群，活在他們當中，以生命與他們同行，用行動使被壓制的得釋放，讓被邊緣的重拾尊嚴。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210701073342/https://www.hkcnews.com/aboutus/#subscribe)

---

![博客 | 落區](https://web.archive.org/web/20210701073342im_/https://www.hkcnews.com/uploads/avatars/222b2172-bbab-48e0-88ba-3c7c229d881a.png?556908906)

**博客 | 落區**

【落區】落區是「關懷貧窮學校」帶領參與者學習認識本地貧窮問題，了解基層群體處境，持續與街坊建立關係的行動之一。落區意指要了解基層狀況，首先要進入社區，專欄會分享平日落區與街坊接觸的故事，基層生活的點滴，細看社會貧窮問題，一同反思生活與信仰。「關懷貧窮學校」是基督教機構新福事工協會轄下的部門，負責推動關懷貧窮教育，讓更多人關注本地貧窮問題及加入服侍基層群體的行列。
