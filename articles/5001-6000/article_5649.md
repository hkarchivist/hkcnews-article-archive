---
title: "林鄭做特首後沒聯絡　陳美齡：教育改革我估佢會好保守"
date: "2017-07-24"
author: "記者盧曼思"
category: "眾聞"
tags:
  - "特首"
  - "林鄭月娥"
  - "林鄭"
  - "Carrie Lam"
  - "教育"
  - "陳美齡"
url: "https://web.archive.org/web/20210712010404/https://www.hkcnews.com/article/5649/%E9%99%B3%E7%BE%8E%E9%BD%A1-%E6%9E%97%E9%84%AD%E6%9C%88%E5%A8%A5-%E6%95%99%E8%82%B2-5649/%E6%9E%97%E9%84%AD%E5%81%9A%E7%89%B9%E9%A6%96%E5%BE%8C%E6%B2%92%E8%81%AF%E7%B5%A1-%E9%99%B3%E7%BE%8E%E9%BD%A1%EF%BC%9A%E6%95%99%E8%82%B2%E6%94%B9%E9%9D%A9%E6%88%91%E4%BC%B0%E4%BD%A2%E6%9C%83%E5%A5%BD%E4%BF%9D%E5%AE%88"
original_url: "https://www.hkcnews.com/article/5649/%E9%99%B3%E7%BE%8E%E9%BD%A1-%E6%9E%97%E9%84%AD%E6%9C%88%E5%A8%A5-%E6%95%99%E8%82%B2-5649/%E6%9E%97%E9%84%AD%E5%81%9A%E7%89%B9%E9%A6%96%E5%BE%8C%E6%B2%92%E8%81%AF%E7%B5%A1-%E9%99%B3%E7%BE%8E%E9%BD%A1%EF%BC%9A%E6%95%99%E8%82%B2%E6%94%B9%E9%9D%A9%E6%88%91%E4%BC%B0%E4%BD%A2%E6%9C%83%E5%A5%BD%E4%BF%9D%E5%AE%88"
---

# 林鄭做特首後沒聯絡　陳美齡：教育改革我估佢會好保守

**陳美齡今年4月接受眾新聞訪問時，被問到當時的候任特首林鄭月娥可有邀請她出任教育局局長，當時她的答案是「對此我唔可以comment。」 事隔3個月，教育局局長是AO出身的楊潤雄，記者再約訪陳美齡、再問她林鄭月娥可曾邀請她出任教育局局長，她說：「我個答案都係維持No Comment。」**

**點解無得做教育局局長？「要問佢（林鄭）先知，原因唔可以由我comment。」**

**那麼，林鄭可有邀請她做教育局副局長？面對這個問題，陳美齡的答案非常清晰：「佢無搵過我。」其他公職呢？「無，政府的無。」**

**「佢做特首後，無乜聯絡。當選前後都有聯絡，係教育上有傾過偈，但無謂講幾多次。」**

**同林鄭月娥一直係普通朋友關係？「唔夠膽，唔好咁講。」兩人係咪有嗌交？「根本唔至到咁啦。」**

**坊間有人話，林鄭月娥近日的教育改革內容，與陳美齡的《40個教育提案》有相似之處，係咪有人抄橋？「我唔會講呢樣嘢，可能佢自己諗到、可能佢發夢夢到。」**

**「如果佢40個提案都用晒，我當自己中馬標啦。」**

<figure>
<img src="https://web.archive.org/web/20210712010404im_/https://www.hkcnews.com/news_新聞/hk-discuss/2017/07/陳美齡-20170724175256_2c4f_large.jpg" alt="">
<figcaption>陳美齡日前回港出席書展活動，「我今個月飛咗8次，夠分下次飛唔使錢。」何君健攝</figcaption>
</figure>

陳美齡上周四第二度接受眾新聞訪問，侃侃而談她的教育理念。「我研究後寫咗《40個教育提案》，無白做，她（林鄭）提出的政策我本書有講，書出之前我有畀佢睇過稿。她今次提出的方向也可在我的書中找到，是相同方向，我不知道是否真的有影響到政策，但在社會上多了討論係好事，有正面影響。」

#### 陳美齡可覺得林鄭是用了她條橋？「要問佢先知，可能係同樣意見，如果是我的稿給了她啟發，我也覺值得安慰。」但林鄭沒委任她做局長，她會否因而唔開心？「 絕對唔會唔開心，用係好事，最好用晒40個提案。我唔係為收穫而做呢件事，亦唔係想自己更加出名、更多人喜歡我而做，我係希望推動新風，可能達到咗少少。」

「她的36億教育大計沒諮詢我，但我歡迎，當然我希望佢細心啲，細節我覺得唔足夠。」

「例如給學生3萬元讀自資課程，這個有爭論，因讀八大的自資課程及副學士卻不可取得資助，是否不公平呢？我認為政府應至少收集數據，不要只是派錢就算，要知道受資助學生的父母年薪、兄弟姊妹有幾多個、幾多歲，以了解家庭的教育負擔，然後知道有幾多人有資格但無攞錢；有幾多人有資格但去了讀副學士等課程，想攞也不能攞；幾多人3萬元不足夠而放棄等。因為那不是政府的錢，而是我們的錢，每個斗零都有血有汗。」陳美齡在書中沒具體提到資助學生3萬元，只在第33提案中，提到「協助需要經濟援助的學生」，「我有點後悔，應寫清楚。」

陳美齡續剖析林鄭的新方案：「向學校提供每月2.5萬元津貼，提供IT人手支援，請什麼人應該講清楚，係幫手維修電腦，還是教學生寫電腦程式？2.5萬元這個金額，有錢的學校唔稀罕，沒錢的又點會夠？買一部電腦都差唔多無咗啦，對症下藥好重要。」

另一方面，對於教聯會副主席蔡若蓮或出任教育局副局長的爭議，陳美齡說：「我在報紙看到。我認為，政治背景應是第二個考慮點，如她以教育人的身分做、非常適合的話係沒問題，但因我不熟悉她，不能置評，但唔好將政治帶入教育啦，今次通過36億元是好開始，小朋友要成長，教育的事等不到的。」

陳美齡說過，香港的教育要作翻天覆地改革，她可覺得林鄭月娥會做得到？「我估佢會好保守。」原因？「我有我嘅理由，但係呢度我唔講得。」記者追問，是政治原因還是林鄭的作風？「這個你要問她，我自己以一個教育學者來說，提出意見有遠景、近景，我希望提出實行的步驟適合香港，現實上也能推行得到，若非教育專門人，推行上會比較難。」

她的意思，是林鄭5年任內不會作翻天覆地改革？「佢趕唔切，會唔會開始我唔知道，要做研究、要寫報告、要說服人，但教育係長遠、不會完結、永遠隨時代改革，一定要開始做。」

#### 當日陳美齡獲邀做教育局局長的新聞一出，坊間熱烈討論，但最後出來的問責高官是公務員班底，官場未見有新鮮面孔，陳美齡說：「唔知係佢（林鄭）無奈，還是佢鍾意咁，我唔知道。」是否公務員班底令她覺得林鄭會保守？「可能係。」對林鄭仲有無期望？「我永遠有期望，或者我今日覺得佢保守，佢發個夢之後就變得大膽呢？唔知，我永遠希望在人生。」

「唔緊要，人哋唔做新風，我哋自己做新風，好多人給我好多意見。」

<figure>
<img src="https://web.archive.org/web/20210712010404im_/https://www.hkcnews.com/news_新聞/hk-discuss/2017/07/陳美齡-20170724175242_14a0_large.jpg" alt="">
<figcaption>陳美齡早前到街市拍照，重拾兒時回憶。美齡細語FB圖片</figcaption>
</figure>

不單沒再跟林鄭有聯絡，陳美齡說，與楊潤雄等教育官員也沒有直接溝通，「但我同其他教育工作者有接觸，我有兩個項目做緊。」首個項目是做一個「有益圖書表」，由校長、老師、家長推薦書單，鼓勵0至18歲不同年齡的兒童及青少年多閱讀，之後集合外界力量將書捐給圖書館，因學校未必有資源買大量圖書。「這個圖書計劃要民間才做得到，政府因不可偏重某個出版社的書籍，故做不到。」

「另一個項目，是我自己寫教材，教湊0至3歲小朋友的父母、祖父母、工人等，最基本照顧幼兒的心得，如休息、營養、智能，因 0-3歲是最重要的成長期。課程我在籌備階段，將來要搵人教，例如可找教會或社區中心合作開辦，讓外傭周日可以上課，我原本打算免費，但始終要sustain，或者可能將來成立基金會籌款，細節相信一定解決得到。」

陳美齡未來將投入這兩個民間教育項目，「也有些智庫找我，我正在考慮。接受任何一項工作，對我來說都是很大的轉變，始終我有公司在日本。」

#### 她可覺得沒做局長反而是好事？「看長遠啦，我覺得提出40個教育提案，說了出來可影響到大家對教育的看法、激勵教育局的人覺得自己份工係有意義，我已經很安慰。我係政府好、唔係又好，個心都唔會變。」

<figure>
<img src="https://web.archive.org/web/20210712010404im_/https://www.hkcnews.com/news_新聞/hk-discuss/2017/04/陳美齡-20170427210616_4532_large.jpg" alt="">
<figcaption>陳美齡將埋首寫教材，與家長及外傭分享教0-3歲幼兒心得。圖為她80年代與大仔、二仔合照。美齡細語FB。</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712010404/https://www.hkcnews.com/aboutus/#subscribe)
