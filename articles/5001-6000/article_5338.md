---
title: "徐子淇婚紗設計師向林鄭自薦　「希望佢衣著有提升」"
date: "2017-07-13"
author: "記者吳婉英"
category: "眾聞"
tags:
  - "特首"
  - "林鄭月娥"
  - "林鄭"
  - "Carrie Lam"
  - "旗袍"
  - "徐子淇"
  - "鄭兆良"
url: "https://web.archive.org/web/20210712010114/https://www.hkcnews.com/article/5338/%E6%9E%97%E9%84%AD%E6%9C%88%E5%A8%A5-%E6%97%97%E8%A2%8D-%E5%BE%90%E5%AD%90%E6%B7%87-5338/%E5%BE%90%E5%AD%90%E6%B7%87%E5%A9%9A%E7%B4%97%E8%A8%AD%E8%A8%88%E5%B8%AB%E5%90%91%E6%9E%97%E9%84%AD%E8%87%AA%E8%96%A6-%E3%80%8C%E5%B8%8C%E6%9C%9B%E4%BD%A2%E8%A1%A3%E8%91%97%E6%9C%89%E6%8F%90%E5%8D%87%E3%80%8D"
original_url: "https://www.hkcnews.com/article/5338/%E6%9E%97%E9%84%AD%E6%9C%88%E5%A8%A5-%E6%97%97%E8%A2%8D-%E5%BE%90%E5%AD%90%E6%B7%87-5338/%E5%BE%90%E5%AD%90%E6%B7%87%E5%A9%9A%E7%B4%97%E8%A8%AD%E8%A8%88%E5%B8%AB%E5%90%91%E6%9E%97%E9%84%AD%E8%87%AA%E8%96%A6-%E3%80%8C%E5%B8%8C%E6%9C%9B%E4%BD%A2%E8%A1%A3%E8%91%97%E6%9C%89%E6%8F%90%E5%8D%87%E3%80%8D"
---

# 徐子淇婚紗設計師向林鄭自薦　「希望佢衣著有提升」

林鄭月娥的衣著近年「大躍進」，一改以往穿著套裝的沉實穩重，經常一身花旗袍出席重要場合。在今年七一宣誓就任行政長官這個重要的時刻，她選擇了一套粉紅色旗袍。

這套「粉紅戰衣」，出自本地「名媛設計師」鄭兆良（Barney Cheng）之手，而非她一直幫襯的中環老師傅。鄭兆良接受《眾新聞》訪問時透露，其公司同事曾花兩個月嘗試聯絡林鄭不果，他後來透過朋友私下向林鄭自薦，最終得償所願，為了在一個月限時內為林鄭趕起「粉紅戰衣」，他公司「特事特辦」，暫時叫停其他工作。

<figure>
<img src="https://web.archive.org/web/20210712010114im_/https://www.hkcnews.com/news_新聞/hk-discuss/2017/07/宣誓就職-習近平-林鄭月娥-20170701095636_cbcc_large.jpg" alt="">
<figcaption>林鄭曾透露，近日所穿的旗袍大部份是舊衫，唯獨是七一宣誓就職禮特別訂製這套粉紅旗袍。美聯社圖片</figcaption>
</figure>

<figure>
<img src="https://web.archive.org/web/20210712010114im_/https://www.hkcnews.com/news_新聞/hk-discuss/2017/07/鄭兆良-20170713185611_25f0_large.jpg" alt="">
<figcaption>今年51歲的鄭兆良生於名門，是已故「鋼鐵大王」捷和集團創辦人鄭翼之的孫，早年留學歐洲，未夠30歲已經在中環開個人創作室。（《蘋果日報》圖片）</figcaption>
</figure>

鄭兆良向記者表示，他20年前曾為彭定康太太設計服飾，即是他們一家坐船離港時，Mrs Lavender Patten所穿的套裝，今年正值主權移交20周年，又有一名女特首上場，他覺得別具歷史意義。「之前我一直都冇話幫特首夫人造衫，但今次我覺得好喎，林鄭月娥。」

<figure>
<img src="https://web.archive.org/web/20210712010114im_/https://www.hkcnews.com/news_新聞/hk-discuss/2017/07/彭定康-回歸-20170713191016_25ce_large.jpg" alt="">
<figcaption>1997年7月1日晚上，彭定康與妻女乘坐皇家遊艇不列顛尼亞號離開香港，彭定康女兒彭雅思淚灑當場。（《蘋果日報》圖片）</figcaption>
</figure>

他續稱，數年前曾經在澳洲駐港總領事館與林鄭同場見證慈善組織「十字路口基金會」創辦人Malcolm Begbie及Sally Begbie獲頒勳銜，他記得當日是星期日早上，沒有傳媒到場，但林鄭仍願意抽出私人時間支持社福界的朋友，令他覺得林鄭是「用心對人嘅一個政治人物」，惟當時他未有機會與林鄭直接交流。不過，記者其後翻查 [資料](https://web.archive.org/web/20210712010114/http://hongkong.china.embassy.gov.au/hkngchinese/PR_20121023.html) 發現，當日是星期二，多間傳媒有刊登該次活動的報導，包括 [《大公報》](https://web.archive.org/web/20210712010114/http://paper.takungpao.com/html/2012-10/24/content_14_4.htm) 等。

「佢而家做特首，地位唔同咗，我希望佢衣著都有一個提升，有更加亮麗嘅一面俾人睇到。」

<figure>
<img src="https://web.archive.org/web/20210712010114im_/https://www.hkcnews.com/news_新聞/hk-discuss/2017/07/徐子淇-20170713185557_9033_large.jpg" alt="">
<figcaption>千億新抱徐子淇的七呎長婚紗由鄭兆良設計。（《蘋果日報》圖片）</figcaption>
</figure>

林鄭曾表示，有幾位設計師都主動提出為她設計服飾，她最終選了鄭兆良，是希望「推廣香港的設計」。鄭兆良則向記者表示，最初「唔知道有個官方網站，可以就咁上去就搵到佢（林鄭）啲資料」，故公司同事「搵咗佢兩個月都搵唔到」。其後他為此向團契的女性朋友「訴苦」，竟獲對方回應：「你又唔早啲講？我呀媽係佢大學死黨，一齊讀書。」翌日他就收到林鄭辦公室的來電：「鄭生，係咪有興趣同林太設計衫？」鄭兆良表示「好震驚」。

鄭兆良憶述，首次為「宣誓戰衣」與林鄭見面，就覺得她是「先做事」的人，「佢第一次見到我哋唔係話件衫要點點點，而係問我哋點樣可以為年輕一輩，令到時裝行業係一個viable career choice。」他指，當時花了半小時至45分鐘與林鄭交流意見。

林鄭對「戰衣」的要求呢？「佢可以話係數一數二、好好嘅客人，同我哋啲歐洲客好似。佢話佢嚟得搵我做設計，就會信我嘅設計能力同品味。佢淨係話唔係好鍾意闊袍大袖，佢鍾意修身嘅設計，我哋就畫啲修身嘅設計俾佢囉。」

鄭兆良補充指，旗袍設計主要是他的意思，而布料顏色就是「大家坐低一齊揀」。「佢會登上國際媒體，會代表香港，所以我哋設計啲衫有中式風味、西式嘅裁剪，要剛柔並重，好feminine但都有structure。」他繼稱，「粉紅戰衣」與一般由面料及裡布製成的旗袍不同，而是以蕾絲、雪紡等物料，一層一層堆砌成「特別的粉紅色」，而林鄭著重環保，不欲從外地訂特別的布料，「全部都係現有材料，每一層布都係工場現有布料、蕾絲。」

鄭兆良透露，「粉紅戰衣」要在一個月內製成，時間緊逼，「呢個係一個特殊嘅時刻，所以我哋就停晒第二啲嘢，淨係做佢呢套衫。平時啲客，冇三個月時間，我哋係有charge。」記者向他查詢這套旗袍的造價，但他說：「我哋唔透露得。」幾多位數字？「亦都唔講得。」可有收取林太「友情價」？他回應指：「有ICAC，我哋唔想俾人話咩，所以係一分錢一分貨。」

林鄭憑他的「粉紅戰衣」成功「吸睛」，事後可有再與鄭兆良交流點幫年輕人在時裝界發展？「未有時間，佢一上任就有好多更重要嘅事要傾咗先。」

相關文章： [為林鄭造逾廿套旗袍　中環劉師傅：她自備布料「算係保守派」](https://web.archive.org/web/20210712010114/https://www.hkcnews.com/article/5309/%E6%9E%97%E9%84%AD%E6%9C%88%E5%A8%A5-%E6%97%97%E8%A2%8D-%E5%8A%89%E5%AE%89%E6%85%B6-5320/%E7%82%BA%E6%9E%97%E9%84%AD%E9%80%A0%E9%80%BE%E5%BB%BF%E5%A5%97%E6%97%97%E8%A2%8D-%E4%B8%AD%E7%92%B0%E5%8A%89%E5%B8%AB%E5%82%85%EF%BC%9A%E5%A5%B9%E8%87%AA%E5%82%99%E5%B8%83%E6%96%99%E3%80%8C%E7%AE%97%E4%BF%82%E4%BF%9D%E5%AE%88%E6%B4%BE%E3%80%8D)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712010114/https://www.hkcnews.com/aboutus/#subscribe)
