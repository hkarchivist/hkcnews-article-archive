---
title: "《壹週刊》創刊副社長香樹輝評賣盤：形勢比人強，點搞落去？"
date: "2017-07-18"
author: "記者吳婉英"
category: "眾聞"
tags:
  - "壹傳媒"
  - "壹週刊"
  - "香樹輝"
url: "https://web.archive.org/web/20210712010238/https://www.hkcnews.com/article/5510/%E5%A3%B9%E5%82%B3%E5%AA%92-%E5%A3%B9%E9%80%B1%E5%88%8A-%E9%A6%99%E6%A8%B9%E8%BC%9D-5510/%E3%80%8A%E5%A3%B9%E9%80%B1%E5%88%8A%E3%80%8B%E5%89%B5%E5%88%8A%E5%89%AF%E7%A4%BE%E9%95%B7%E9%A6%99%E6%A8%B9%E8%BC%9D%E8%A9%95%E8%B3%A3%E7%9B%A4%EF%BC%9A%E5%BD%A2%E5%8B%A2%E6%AF%94%E4%BA%BA%E5%BC%B7%EF%BC%8C%E9%BB%9E%E6%90%9E%E8%90%BD%E5%8E%BB%EF%BC%9F"
original_url: "https://www.hkcnews.com/article/5510/%E5%A3%B9%E5%82%B3%E5%AA%92-%E5%A3%B9%E9%80%B1%E5%88%8A-%E9%A6%99%E6%A8%B9%E8%BC%9D-5510/%E3%80%8A%E5%A3%B9%E9%80%B1%E5%88%8A%E3%80%8B%E5%89%B5%E5%88%8A%E5%89%AF%E7%A4%BE%E9%95%B7%E9%A6%99%E6%A8%B9%E8%BC%9D%E8%A9%95%E8%B3%A3%E7%9B%A4%EF%BC%9A%E5%BD%A2%E5%8B%A2%E6%AF%94%E4%BA%BA%E5%BC%B7%EF%BC%8C%E9%BB%9E%E6%90%9E%E8%90%BD%E5%8E%BB%EF%BC%9F"
---

# 《壹週刊》創刊副社長香樹輝評賣盤：形勢比人強，點搞落去？

黎智英在八九六四翌年建立傳媒王國，首份刊物是《壹週刊》。壹傳媒集團的「壹」，與《壹週刊》的「壹」，一脈相承。不過，壹傳媒昨日公布賣「太子」，「壹」個時代將告落幕。

《壹週刊》的創刊副社長香樹輝，昨日早上得悉賣盤的消息，處之泰然：「形勢比人強，根本《壹週刊》同以前都唔一樣，對社會嘅影響力細晒，銷路又跌咗，廣告就為咗啲眾所周知嘅原因俾人抽起，咁點搞落去？如果有人肯出幾億，我喺咁嘅情況都會賣咗佢啦，叫做壯士斷臂。」

他指，自己對黃浩所知不多，更不知壹傳媒為何賣盤給他。「史前史我就識，之後我就乜都唔識。」

<figure>
<img src="https://web.archive.org/web/20210712010238im_/https://www.hkcnews.com/news_新聞/hk-discuss/2017/07/香樹輝-20170718155816_2aab_large.jpg" alt="">
<figcaption>壹傳媒、《壹週刊》的「壹」字，是香樹輝的主意。《蘋果日報》資料圖片</figcaption>
</figure>

年逾70、筆名左丁山的香樹輝，是最早期與黎智英一同建立《壹週刊》的人。他向眾新聞記者憶述，六四期間，黎智英的佐丹奴推出了多款印有「您好！請您下來！」、「下來！我們憤怒了！」等字句的T恤，銷量甚佳。當時很多香港人穿上這些T恤上街，聲援北京的學生。「Jimmy（黎智英洋名）見到好多嘢，覺得好傷感。」

六四20周年時，黎智英接受《蘋果日報》訪問時指，就是佐丹奴的T恤觸發他辦報的念頭。「我作為一個做 marketing嘅人，好自然就諗到利用自己業務做啲嘢。」、「冇六四，我就唔會入傳媒呢行。」

香樹輝透露，當年《文匯報》社長李子誦與總編金堯如決定開天窗，抗議北京部署鎮壓學生，李子誦因而被秋後算帳。事後李子誦、金堯如、時任副總編輯程翔、駐北京記者劉銳紹相續離開《文匯報》，黎智英知道這群報人有意另起爐灶，特意拜會他們，不過雙方最終未有合作共識。黎智英決定自己搞雜誌，於是找香樹輝商討。「我哋傾要搵啲咩人，點樣埋班。」二人首先去問鄭經翰，再經他介紹找到現職樹仁大學新傳系系主任梁天偉，梁就是《壹週刊》的創刊總編輯。當時香樹輝負責財務、管理，梁天偉則負責羅致其他編輯人才。

眾人1989年尾埋班，《壹週刊》翌年1月試刊、3月正式出版。香樹輝指，初時是希望辦一份如《The Economist》、《Time》、《People》混合體的雜誌，「嗰陣中環冇男人夠膽拎《明報周刊》上銀行睇，因為被視為女人雜誌。我哋想做本banker、OL會帶返office嘅。」

<figure>
<img src="https://web.archive.org/web/20210712010238im_/https://www.hkcnews.com/news_新聞/hk-discuss/2017/07/壹週刊-20170717162753_161e_large.jpg" alt="">
<figcaption>1990年3月15日出版的《壹週刊》創刊號。《壹週刊》資料圖片</figcaption>
</figure>

最早期的《壹週刊》為一書一冊，有深入的時政、財經報道，也有娛樂新聞，創刊號以許冠文「我想做總統」為封面故事。「許冠文當時好紅，我哋搵想個出名嘅人打響頭炮。」結果創刊號賣出3萬多本，到第五期銷量更飈升一倍。香樹輝指，因為「賣得好」，所以大半年後《壹週刊》就「一拆二」，分時事財經Book A、娛樂Book B。

香樹輝形容，當年黎智英「好瞓身」，不惜「燒錢」宣傳。「嗰陣我哋創先河，除咗Book A、Book B，仲每期送書，為咗刺激銷路。」《壹週刊》曾經隨書附送比堅尼靚女相集，照片購自美國雜誌《Sports Illustrated》，「成本好鬼貴，又要印刷啲相，買啲圖又貴。嗰時香港有份報紙，佢照印（《Sports Illustrated》模特兒相），但冇俾版權費人，我哋就好鬼均真，俾到足。嗰時好轟動，一派書就好搶手。呢啲係燒錢嘅方法。」

「正經」的附送刊物有《香江百人誌》，這本書至今仍為香樹輝津津樂道。「我哋揀咗100個開埠以來對香港最有貢獻、最出名嘅人，叫文灼非採訪問人物背後嘅故事。嗰期一話出咋，啲人就搶購咁滯。嗰本係得意之作。」後來更有信用卡公司提出，為《香江百人誌》印製精裝硬皮版送給客戶，於是又加印了二、三千本。「呢啲唔賺錢，志在打響個名堂。」

1990年7 月，《壹週刊》開展偵查報道，揭發當時的港英紅人、時任交通諮詢委員會主席譚惠珠，手持有的士公司1/5股份，卻未有申報利益。這次報道成為譚惠珠政治生涯的轉捩點，從此自親英變親中，令公眾留下深刻印象。不過，提起這標誌性的偵查報道，香樹輝卻道：「嗰期銷量嚟講好失敗，達唔到預期效果。」他續指，最初報道的迴響不大，惟譚惠珠為此向TVB高層施壓，事件被揭發後，引起一場干預新聞自由的風波，《壹週刊》再做了一期跟進報道，才見成績。「嗰期就銷量爆燈喇，賣到六、七萬份，嗰時係好緊要㗎喇。」

「《壹週刊》個business plan係我做嘅，嗰時計過，長期維持到7萬至9萬份就幾好賺。初時好快就達到標，但Jimmy就好鍾意擴大、擴大又擴大，唔滿足於賣七、八萬份，唔係有錢賺就過癮，唔得，一定要衝、衝、衝。」香樹輝指，當時開始與黎智英有意見分歧，他主張發展深度刊物，維持一定銷量，吸納高質素廣告，但黎想做哄動的新聞，文章多用廣東話，走大眾化路線。

結果《壹週刊》隨黎智英的方針發展。「喺佢帶領之下，可以去到成20萬份，嗰時最風光，不過我已經走咗喇。」香樹輝最終在1991年8月離開《壹週刊》。

<figure>
<img src="https://web.archive.org/web/20210712010238im_/https://www.hkcnews.com/news_新聞/hk-discuss/2017/07/香樹輝-20170718163356_123f_large.jpg" alt="">
<figcaption>香樹輝（左）現為新城財經台主持節目《香樹輝King King傾》。</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712010238/https://www.hkcnews.com/aboutus/#subscribe)
