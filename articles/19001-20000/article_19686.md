---
title: "【審訊特寫】張秀賢難忘「同學聚會」　從來冇大難臨頭各自飛"
date: "2019-04-23"
author: "記者莊曉彤"
category: "眾聞"
tags:
  - "張秀賢"
  - "佔中九子"
  - "佔中審訊"
url: "https://web.archive.org/web/20210125195602/https://www.hkcnews.com/article/19686/%E5%BC%B5%E7%A7%80%E8%B3%A2-%E4%BD%94%E4%B8%AD%E4%B9%9D%E5%AD%90-%E4%BD%94%E4%B8%AD%E5%AF%A9%E8%A8%8A-19686/%E3%80%90%E5%AF%A9%E8%A8%8A%E7%89%B9%E5%AF%AB%E3%80%91%E5%BC%B5%E7%A7%80%E8%B3%A2%E9%9B%A3%E5%BF%98%E3%80%8C%E5%90%8C%E5%AD%B8%E8%81%9A%E6%9C%83%E3%80%8D-%E5%BE%9E%E4%BE%86%E5%86%87%E5%A4%A7%E9%9B%A3%E8%87%A8%E9%A0%AD%E5%90%84%E8%87%AA%E9%A3%9B"
original_url: "https://www.hkcnews.com/article/19686/%E5%BC%B5%E7%A7%80%E8%B3%A2-%E4%BD%94%E4%B8%AD%E4%B9%9D%E5%AD%90-%E4%BD%94%E4%B8%AD%E5%AF%A9%E8%A8%8A-19686/%E3%80%90%E5%AF%A9%E8%A8%8A%E7%89%B9%E5%AF%AB%E3%80%91%E5%BC%B5%E7%A7%80%E8%B3%A2%E9%9B%A3%E5%BF%98%E3%80%8C%E5%90%8C%E5%AD%B8%E8%81%9A%E6%9C%83%E3%80%8D-%E5%BE%9E%E4%BE%86%E5%86%87%E5%A4%A7%E9%9B%A3%E8%87%A8%E9%A0%AD%E5%90%84%E8%87%AA%E9%A3%9B"
---

# 【審訊特寫】張秀賢難忘「同學聚會」　從來冇大難臨頭各自飛

九子中最年輕的張秀賢（25歲）在開審前說，他只是「咁啱被控告」。面對審訊，他認為最重要是對歷史負責。審訊期間，陳健民作供稱，在庭上才首次得悉，學聯與佔中三子對於9月28日凌晨宣布佔中啟動的決定存在誤解。張秀賢記得，當時在庭上聽見陳健民這樣說，「嬲過一陣」，但相信從歷史上來看，這些爭議必然會出現，亦都需要討論。

「喺法庭入面，嗰啲證物或者證據唔係最重要嘅嘢，反而係嗰個過程，我覺得大家相處得幾融洽、幾開心、幾愉快，我覺得呢個對我嚟講係更加珍貴。嗰18日，因為要早起身、生活比較有節奏、安排比較有規律啦，KM（陳健民）太太又會煮飯，咁大家一到lunch hour就會一齊食飯。去到廿幾歲或者成四十歲，都會一齊放lunch食飯，嗰種同學聚會嘅感覺。我覺得呢個係開心，係成世人裡面比較難忘嘅一件事。」張秀賢早前接受眾新聞訪問時說。

張秀賢於4月9日被裁定兩項罪名成立：煽惑他人犯公眾妨擾罪和煽惑他人煽惑公眾妨擾罪。法官陳仲衡批准索取他的感化報告及社會服務令報告，明天判刑。

<figure>
<img src="https://web.archive.org/web/20210125195602im_/https://www.hkcnews.com/news_新聞/hk-discuss/2019/04/佔中九子-張秀賢-佔中審訊-20190408150837_9735_large.jpg" alt="">
<figcaption>張秀賢在庭上專注聽審。MW繪圖</figcaption>
</figure>

審訊第7日（11月28日），控方證人、警司游乃強接受辯方律師盤問，張秀賢覺得這個過程幾有意思。「我嘅律師潘熙，問呢個警方收埋咗幾多粒催淚彈喺度，都幾shock嘅個吓，話擺咗900幾粒催淚彈。嗰個我都覺得幾印象深刻，因為我哋竟然喺聆訊嘅程序可以問到呢啲嘢出嚟，我覺得都幾好，即係有更加多嘅資訊可以喺件事出現。其實呢個目的都係咁，去拗法律觀點當然重要啦，更加重要就係呈現某啲應該要知但而家未公開嘅事實。」

審訊第8日（11月29日），代表三子的資深大律師麥高義問：「有無人專登同群眾講，這個佔領運動並非由和平佔中發起？」陳健民說：「我記得因為有好多群眾離開緊，所以學生領袖在台上開始講，話呢個不是佔中運動，呢個係全民的運動。」陳指，記不清楚是鍾耀華、周庭或者張秀賢說的，法官稱「會盤問你的」，庭上傳出一陣笑聲。而坐在被告欄的鍾、張二人被點名時，也抬起頭來。被問到是否成功阻止群眾離開，陳健民指：「據我所知都係無，學生領袖都好緊張，他們不能讓我們站在台上，我們三個只能坐在台邊。」這時庭內的焦點落在鍾、張二人身上，大家都笑而不語。

審訊第9日（11月30日），庭上播放紀錄片《傘上：遍地開花》，在2014年9月26日晚，片段裡有人拿著擴音器說：「警察都係香港人⋯⋯我哋為警察鼓掌打氣。」群眾鼓掌。此刻坐在被告欄的張秀賢、鍾耀華，回望學生運動有這樣一幕，二人都不由得笑了。

片中又播放2014年9月28日警方施放催淚彈。在漫天白煙之中，張超雄拿著擴音器說：「學聯、學民及佔中三子呼籲大家離開，請大家自己決定、大家都係成年人。」畫面播出夏愨道依然人頭湧湧，庭內的張秀賢這時脫下眼鏡用紙巾拭走淚水。

「其實成日重溫雨傘嘅片段我都覺得好感觸，我到而家都仲係覺得好感動。其實呢，被告欄睇番嗰啲發生過嘅片段，已經好震撼，好多視角以前無睇過嘛。或者在法院裡面睇傘上嗰套紀錄片，我覺得已經係史無前例。」

<figure>
<img src="https://web.archive.org/web/20210125195602im_/https://www.hkcnews.com/news_新聞/hk-discuss/2017/03/佔中-張秀賢-20170330222812_10d7_large.jpg" alt="">
<figcaption>張秀賢於庭上憶起雨傘運動，不免感觸。資料圖片</figcaption>
</figure>

審訊第10日（12月3日），陳健民第三天坐上證人台作供，其間接受代表張秀賢及鍾耀華的資深大律師提問。陳健民被告知，學聯代表於2014年9月27日向佔中三子表達：希望佔中資源進場，而非啟動佔中；陳健民不認為是這樣，亦表示這是他首度聞得學聯與三子之間有誤會。傘運期間，張秀賢是時任中文大學學生會會長，當戴耀廷於9月28日凌晨宣布佔中啟動時，張秀賢亦在其身旁。

證人台上陳健民面對質疑，被告欄內的張秀賢依然低著頭，但張秀賢事後形容這是審訊過程中最深刻的片段，「個情緒都幾複雜嘅，我哋又唔想攞啲嘢出嚟，好似令人覺得我哋不和，或者甚至有啲人覺得我哋害緊KM（陳健民）。」

張秀賢續解釋其複雜情緒：「老實講，我都有嬲過佢嘅，嬲佢呢啲嘢都唔知。諗諗吓又覺得無咩好嬲嘅，因為個個人嘅認知好唔同，嗰陣風頭火勢。只不過我有少少唔順氣，好似食咗死貓咁或者嗰時係咁被人屈，嗰時係咁喺網上被人鬧我哋大難臨頭各自飛，根本就唔係咁，我哋從來都唔係咁！」

當日有媒體報道陳健民作供後，有網民留言指學聯「大難臨頭各自飛」、「學生想自己甩身」。另一被告黃浩銘翌日在Facebook談及此事說道：「其實在庭上播放10小時過往片段的時候，鍾耀華和張秀賢已告訴我當時他們並不知道三子會宣布佔中，他們以為三子只是會宣布支持他們的行動並會有物資人力等支援。縱然我們天天一起食午飯，這件事卻沒有跟陳健民刻意地說，畢竟他準備作為證人，無可能就此事『夾口供』。而鍾張二人當然不是指陳健民說謊，因為無論是四年前站在台上的陳健民，抑或四年後在證人台的他，都是一如當初相信是學聯常委讓他們三子站在台上宣布啟動佔中。」

張秀賢沒有在網上公開回應，只是在裁決前一周接受眾新聞訪問時表示：「去到而家，我對呢啲批評都有啲嬲嬲哋嘅，因為我都唔係咁諗，你就塞啲你嘅觀點在我把口，做乜啫。如果大難臨頭各自飛，我哋一早就將責任推落三子度啦，話單嘢全部都係三子搞嘅唔關我哋事咪得囉，使鬼話學聯唔認同佔中提早啟動咩。個客觀效果就係我哋攬上身咋嘛。」他表示，黃浩銘所言足矣，沒有補充，但指：「當然從歷史上嚟看，呢啲爭議係需要存在嘅。如果唔係，第時就無乜好討論架嘛。」

<figure>
<img src="https://web.archive.org/web/20210125195602im_/https://www.hkcnews.com/news_新聞/hk-discuss/2018/12/學聯-雨傘革命-佔中三子-20181204221900_2071_large.jpg" alt="">
<figcaption>雨傘運動期間，「雙學」代表與「佔中三子」同站大台。蘋果日報照片</figcaption>
</figure>

張秀賢談及雨傘運動或者佔中審訊時，總會不經意提到2016年年初二的旺角衝突。「我覺得旺角唔可以脫離雨傘嘅影響，因為雨傘運動失敗本身係會造成兩種結果，一種係犬儒化或者現實化，覺得你咁激梗係搞唔掂啦，要溝通，大家要正視現實，結果之後出現好多中間派，當然嗰啲人唔係真嘅中間派啦，只不過係建制派嘅化身。另一種人，覺得就係你哋太溫和、太講和平、太講道德，覺得佔領就係非暴力，所以咩都做唔到喇，所以佢哋就行暴力嗰條路。」

「你見到本土派或者參與旺角事件嘅人，好多都係對嗰時佔領嘅大台不滿、話會拆大台。呢啲都係我哋要去好好處理⋯⋯所以你話我哋呢啲運動組織者有無責任，實有責任。我覺得個責任唔細添，我覺得我哋係需要承擔一部分無辦法令雨傘取得成果嘅責任。」

「我哋嗰時如果同佔領者溝通得好、多啲嘅，咁可能旺角或者唔會變成今日咁嘅局面，或者唔會令到咁多人坐咁耐監。所以你話愧疚，一定有。後來不斷自我否定，不斷覺得嗰件事、嗰種運動創傷，其實都係引發咗呢啲問題出現。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210125195602/https://www.hkcnews.com/aboutus/#subscribe)
