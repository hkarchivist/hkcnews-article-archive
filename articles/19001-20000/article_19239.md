---
title: "郭炳江談獄中感受：自疚、失望、氣餒、擔心　問自己點解搞成咁，但無怨恨"
date: "2019-03-21"
author: "眾新聞記者"
category: "眾聞"
tags:
  - "新鴻基地產發展有限公司"
  - "郭炳江"
  - "出獄"
url: "https://web.archive.org/web/20210630102910/https://www.hkcnews.com/article/19239/%E9%83%AD%E7%82%B3%E6%B1%9F-%E6%96%B0%E9%B4%BB%E5%9F%BA%E5%9C%B0%E7%94%A2%E7%99%BC%E5%B1%95%E6%9C%89%E9%99%90%E5%85%AC%E5%8F%B8-%E5%87%BA%E7%8D%84-19239/%E9%83%AD%E7%82%B3%E6%B1%9F%E8%AB%87%E7%8D%84%E4%B8%AD%E6%84%9F%E5%8F%97%EF%BC%9A%E8%87%AA%E7%96%9A%E3%80%81%E5%A4%B1%E6%9C%9B%E3%80%81%E6%B0%A3%E9%A4%92%E3%80%81%E6%93%94%E5%BF%83-%E5%95%8F%E8%87%AA%E5%B7%B1%E9%BB%9E%E8%A7%A3%E6%90%9E%E6%88%90%E5%92%81%EF%BC%8C%E4%BD%86%E7%84%A1%E6%80%A8%E6%81%A8"
original_url: "https://www.hkcnews.com/article/19239/%E9%83%AD%E7%82%B3%E6%B1%9F-%E6%96%B0%E9%B4%BB%E5%9F%BA%E5%9C%B0%E7%94%A2%E7%99%BC%E5%B1%95%E6%9C%89%E9%99%90%E5%85%AC%E5%8F%B8-%E5%87%BA%E7%8D%84-19239/%E9%83%AD%E7%82%B3%E6%B1%9F%E8%AB%87%E7%8D%84%E4%B8%AD%E6%84%9F%E5%8F%97%EF%BC%9A%E8%87%AA%E7%96%9A%E3%80%81%E5%A4%B1%E6%9C%9B%E3%80%81%E6%B0%A3%E9%A4%92%E3%80%81%E6%93%94%E5%BF%83-%E5%95%8F%E8%87%AA%E5%B7%B1%E9%BB%9E%E8%A7%A3%E6%90%9E%E6%88%90%E5%92%81%EF%BC%8C%E4%BD%86%E7%84%A1%E6%80%A8%E6%81%A8"
---

# 郭炳江談獄中感受：自疚、失望、氣餒、擔心　問自己點解搞成咁，但無怨恨

新鴻基地產前聯席主席郭炳江，在許仕仁貪污案中被囚5年，今天刑滿出獄。郭炳江被問到會否回新地工作時說：「我唔會，暫時無諗到呢樣嘢，我想抖下先。」

郭炳江又抒發他在獄中的感受：「我無怨恨。在這4年時間，乜嘢情緒都有，好多時會自疚、好多時會好失望、好掛住屋企人，會問自己點解搞成咁。好多問題、好多情緒要克服，我覺得入面係一個掙扎，唔係容易過的日子，但係神同我一齊行的時候，去到尾，我感到祂的恩典，有平安喺度。」

<figure>
<img src="https://web.archive.org/web/20210630102910im_/https://www.hkcnews.com/news_新聞/hk-discuss/2019/03/郭炳江-出獄-新鴻基地產發展有限公司-20190321213414_1ea8_large.png" alt="">
<figcaption>郭炳江早上步出赤柱監獄時，面露笑容。港台片段截圖</figcaption>
</figure>

郭炳江早上9時許，在三名懲教處人員陪同下步出赤柱監獄，其胞弟郭炳聯、兒子郭基煇及女兒郭曉妍到場迎接。新地公關帶了麵包及飲品派給記者。身穿西裝、結上橙色領帶、一頭白髮的郭炳江，離開監獄範圍後，先跟女兒擁抱，其後和兒子及弟弟相擁。郭炳江先說：「好多謝大家今日來到，我今日心情好特別、好興奮，昨晚我真係瞓唔到。感謝我的神、主耶穌基督，在40個月於監獄陪伴我，同我一齊行過那條路。雖然好辛苦，好多時好氣餒、有時好擔心、有時好自疚，會有不同的感覺，神都在支持我。」

「我亦趁此機會，感謝我屋企人，同埋郭炳聯，我媽咪對我哋嘅支持。佢睇住我屋企，我好感謝郭炳聯。郭曉妍我個女，成日寫信俾我、鼓勵我，話俾我聽兩個孫發生甚麼事、讀書點，我好感激。」

「我亦趁這個機會，好感謝我的朋友、同事，同埋我有兩個好好的牧師，係監獄陪住我，每個禮拜來探我，又幫助我、輔導我，我好多謝朋友對我的支持，對我家人這7年來的支持。多謝郭基煇，我唔係到時，佢做咗我嘅工作，睇嚟今日嘅新鴻基真係做得好好。」


{{< video src="https://web.archive.org/web/20210630102910if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F2092358567513140%2F&show_text=0&width=560" >}}


被問到最想做甚麼，郭炳江說：「返屋企，我訂咗點心食，（郭基煇：我們有蛋撻、凍咖啡等緊你Daddy）、（郭曉妍：有菠蘿包）菠蘿包？減肥啊。」返屋企第一件事做乜？「梗係攬住我老婆先啦。」同佢講乜？「對唔住啦。」會否見媽咪郭老太？「梗係會啦，今日。」有記者提到其已故胞兄郭炳湘時，郭炳江指：「我會拜佢，佢在我媽咪屋企。」

被問到會否回新地工作， 郭炳江指：「我唔會，暫時無諗到呢樣嘢，我想抖下先。離開公司4年，我覺得有好多變化，我想真係去學、係呢9個月內要追番上，睇個市場發生乜嘢，世界和香港社會發生乜嘢變化，想去多些其他國家參考別人做得好的，同埋最新科技對我們有何影響，如何善用科技做我們的業務。我相信我有好多嘢要學，有好多嘢要追上。我讀了書4年，要讀多9個月起碼。」

郭炳江又談及獄中生活，指有慣性程序，幾乎每日一樣：早上6時半起床祈禱一小時、7時45分吃早餐，之後會寫神學論文或做些工作。他說，很高興離開監獄，可以為社會及他人福祉做些事。在獄中克服負面感受的方法，就是不斷祈禱及看《聖經》。

「我會告誡年青人，真係守法律、唔好亂做嘢，一入監獄，佢哋就會好後悔。千祈唔好做衝動嘅嘢。」

前政務司長許仕仁貪污案中，許仕仁、郭炳江、陳鉅源（新地執行董事）、關雄生（港交所前高級副總裁）被判罪成，分別被判監7.5年、5年、6年、5年。目前只有許仕仁仍有服刑，料於明年出獄。

<figure>
<img src="https://web.archive.org/web/20210630102910im_/https://www.hkcnews.com/news_新聞/hk-discuss/2019/03/郭炳江-出獄-郭炳聯-20190321213436_2bf6_large.png" alt="">
<figcaption>(左起) 郭基煇、郭炳江、郭炳聯、郭曉妍。港台片段截圖</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630102910/https://www.hkcnews.com/aboutus/#subscribe)
