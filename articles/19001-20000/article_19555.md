---
title: "【判決前夕】邵家臻：記得問候我媽媽，多啲搵佢飲茶"
date: "2019-04-08"
author: "記者莊曉彤"
category: "眾聞"
tags:
  - "邵家臻"
  - "佔中九子"
  - "佔中審訊"
url: "https://web.archive.org/web/20220120202340/https://www.hkcnews.com/article/19555/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-19555/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/19555/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-19555/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【判決前夕】邵家臻：記得問候我媽媽，多啲搵佢飲茶

2014年雨傘運動9人被控公眾妨擾罪，案件明天（9日）宣判。自審訊結束後已經近四個月，9人明天將在庭上再聚首。九子之一、社福界立法會議員邵家臻面對即將入獄的可能，在判刑前夕接受訪問時說，希望與其母相熟的朋友，日後可以定時與邵媽媽飲茶，還有問候邵媽媽。

眾新聞在判決前夕訪問九子，問及各人近四個月的經歷、面對可能入獄的準備、裁決對香港的意義。其中陳淑莊與鍾耀華不欲受訪。以下是邵家臻的回應：

<figure>
<img src="https://web.archive.org/web/20220120202340im_/https://www.hkcnews.com/news_新聞/hk-discuss/2019/04/佔中審訊-佔中九子-邵家臻-20190404151746_27be_large.jpg" alt="">
<figcaption>邵家臻最放心不下的是媽媽與愛人。邵家臻facebook照片</figcaption>
</figure>

**審訊結束（12月14日）至今近4個月，怎樣運用這段裁決前的日子？**

審訊完結之後，喺辯論嘅層面要做嘅已經做晒，我就回歸議會工作同家人關係上面。呢幾個月，我喺議會裡面有咩可以做嘅盡量做，提議案、提動議、提問題，有啲我跟開嘅個案盡量結束。另外，有預備入獄時嘅支援，包括我自己嘅身體，我做咗身體檢查， 調較啲藥、安排緊治療，即係糖尿病上眼問題、打針嗰啲。

我媽媽方面，我陪佢多啲，同埋都聯絡咗啲小學同學、大學同學，同我媽媽比較相熟嘅，安排佢哋見面同埋希望我坐監之後，佢哋可以定時搵我媽媽飲茶，可以問候我媽媽啦，呢啲係對家人嘅支援。

仲有辦公室，我早前約了張超雄，做一啲工作嘅轉移，如果有啲case要佢跟、有啲議題要佢跟嘅，就同佢講。我又跟同事開會，睇吓如果我坐監之後嗰幾個月嘅工作可以點樣繼續。同埋如果我有幾個月時間唔喺度，「臻辦」（邵家臻議員辦公室）又喺度嘅話，點樣運作。

喺審訊之後到而家，最影響我嘅，就係12月14日審訊完之後，我即刻去咗聽梁天琦嘅court。由12月15號起，我聽過4次。其實我唔識天琦嘅，到而家都未有同佢對過話，我連《地厚天高》都未睇過，但我喺犯人欄入面就深深感受到嗰種彷徨同埋鬱悶，即係講緊一啲關於你嘅嘢，但你又知、又唔知；又聽明又唔明，嗰個過程係好疲累。

完咗之後我就覺得，我審20日都咁甘，咁佢80日咪人都癲。最尾宣判結果嗰日我都喺庭上面。我係多咗一種感同身受。我甚至幫手聯絡、知會、update民主派議員，就著天琦嗰個court嘅進度同判決。

**4月9日有可能還柙，做了甚麼準備？**

4月9號我上court嗰日，我都預咗會收監嘅，所以我都會帶晒我嘅藥、我嘅醫療報告、我會著條橡筋褲、會著隊懶佬鞋、簡便嘅衣服。

我哋喺近期安排過一次會面，係佔中九子嘅家人，請咗啲之前嘅政治犯家人嚟做分享，畀我哋家人知道，前人點行呢條路，同埋希望佢哋互相認識，建立支援網絡。另外就係了解吓坐監嘅程序、生活，我哋請咗啲囚友嚟分享，講畀我哋聽坐監有啲咩要注意。

（有咩對你而言係重要嘅提醒？）就係要學習做犯人，即係畀啲時間自己，呢個係第一個任務，就係你要學習做一個犯人。（心理狀態嘅調節？）係呀，因為大家好多期許嘛，例如好多人都話你入去會唔會睇書呀、寫書呀、會唔會接受投訴呀咁樣。但之前嗰日嘅提醒就係，唔好咁多任務啦。第一樣嘢，要畀時間自己去適應，同埋要學習做犯人，唔係入去做activist、唔係做作家、唔係做記者。

你最重要、需要時間建立嘅身份，係犯人。咁我覺得呢個提醒幾好。

**你覺得裁決對於香港社會的意義是甚麼？**

我可以話，今次嘅裁決係繼續提醒緊香港人，其實雨傘運動未完。佔領可能完咗，但係佔領嘅餘波，包括司法嘅問題，其實係未完結嘅。

或者有人以為審訊咗九子、懲處咗九子，就等於找晒數喇，件事就可以蓋棺定論。我就覺得，我都希望係咁，但我都驚唔係咁。即係好明顯，佔領運動而家過咗差唔多5年嘅時間，但係我覺得帶嚟嘅漣漪反應仲喺度。

唔好諗住已經有人坐監，就係句號，就可以將雨傘運動寫入歷史裡面，我覺得可能言之尚早。無論傘運成功定失敗，佢嘅意義、佢嘅啟示、點樣改變香港、點樣改變政府，呢啲我覺得大家都唔好咁快劃上句號。
