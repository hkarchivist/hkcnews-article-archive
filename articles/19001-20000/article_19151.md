---
title: "高處不勝寒──香港被規劃為大灣區融資中心"
date: "2019-03-18"
author: "骷髏小姐在挪威"
category: "眾說"
tags:
  - "粵港澳大灣區發展規劃綱要"
  - "大灣區融資中心"
  - "知識產權證券化"
url: "https://web.archive.org/web/20201026070308/https://www.hkcnews.com/article/19151/%E7%B2%B5%E6%B8%AF%E6%BE%B3%E5%A4%A7%E7%81%A3%E5%8D%80%E7%99%BC%E5%B1%95%E8%A6%8F%E5%8A%83%E7%B6%B1%E8%A6%81-%E5%A4%A7%E7%81%A3%E5%8D%80%E8%9E%8D%E8%B3%87%E4%B8%AD%E5%BF%83-%E7%9F%A5%E8%AD%98%E7%94%A2%E6%AC%8A%E8%AD%89%E5%88%B8%E5%8C%96-19151/%E9%AB%98%E8%99%95%E4%B8%8D%E5%8B%9D%E5%AF%92%E2%94%80%E2%94%80%E9%A6%99%E6%B8%AF%E8%A2%AB%E8%A6%8F%E5%8A%83%E7%82%BA%E5%A4%A7%E7%81%A3%E5%8D%80%E8%9E%8D%E8%B3%87%E4%B8%AD%E5%BF%83"
original_url: "https://www.hkcnews.com/article/19151/%E7%B2%B5%E6%B8%AF%E6%BE%B3%E5%A4%A7%E7%81%A3%E5%8D%80%E7%99%BC%E5%B1%95%E8%A6%8F%E5%8A%83%E7%B6%B1%E8%A6%81-%E5%A4%A7%E7%81%A3%E5%8D%80%E8%9E%8D%E8%B3%87%E4%B8%AD%E5%BF%83-%E7%9F%A5%E8%AD%98%E7%94%A2%E6%AC%8A%E8%AD%89%E5%88%B8%E5%8C%96-19151/%E9%AB%98%E8%99%95%E4%B8%8D%E5%8B%9D%E5%AF%92%E2%94%80%E2%94%80%E9%A6%99%E6%B8%AF%E8%A2%AB%E8%A6%8F%E5%8A%83%E7%82%BA%E5%A4%A7%E7%81%A3%E5%8D%80%E8%9E%8D%E8%B3%87%E4%B8%AD%E5%BF%83"
---

# 高處不勝寒──香港被規劃為大灣區融資中心

大灣區香港被規劃嘅其中一個重要角色，係做大灣區融資中心， 重點係要 (1)擴大區內人民幣跨境使用規模同範圍，(2)成為高新科技產業融資中心，(3)知識產權證券化試點，(4)綠色金融中心同埋國際綠色債券認證機構等。做大灣區融資中心，唔排除會帶旺下香港金融市場，但危會多過機，因為呢啲金融產品好高風險。知識產權證券化，係資產證券化其中一種，咁我哋一齊先睇下係咩，再睇下知識產權證券化同綠色債券認證， 點解咁高風險。做呢啲金融產品中心，唔單止可以嚴重影響香港嘅財政健全，同埋聯繫匯率，更同個人投資有好大關連， 又點解呢？

### 資產證券化、 知識產權證券化

<figure>
<img src="https://web.archive.org/web/20201026070308im_/https://www.hkcnews.com/news_新聞/hk-discuss/2019/03/知識產權證券化-大灣區融資中心-粵港澳大灣區發展規劃綱要-20190318130322_dace_large.png" alt="">
<figcaption>作者整理資料並製圖</figcaption>
</figure>

<figure>
<img src="https://web.archive.org/web/20201026070308im_/https://www.hkcnews.com/news_新聞/hk-discuss/2019/03/粵港澳大灣區發展規劃綱要-大灣區融資中心-知識產權證券化-20190318130254_12db_large.png" alt="">
<figcaption>作者整理資料並製圖</figcaption>
</figure>

好，咁而家就睇吓大灣區資產證券化、知識產權證券化，同綠色債券認證，點解對香港咁高風險。

### 大灣區雷曼？──資產證券化

仲記得2008年金融風暴同雷曼事件嗎？ 嗰次搞到咁大鑊，就係美國嘅資產證券化出事。當年利息好低，人人借錢買樓，市面好多物業按揭，投資銀行用槓杆原理，將按揭證券化，為咗賺到盡，搏命發行按揭衍生債券，因為發呢啲賺嘅利潤，比一般賺嘅債息以倍數計，但係當越嚟越多業主還唔到按揭，令按揭衍生債券嘅投資者卻步，令投資銀行週轉不靈，同時令樓價大跌，惡性循環，最終爆煲。

中國嘅金融系統，一向資訊唔透明，系統法規同監管，一直未能同國際接軌，第日大灣區資金互通，香港被規劃為金融中心，咁大灣區9市嘅銀行，會唔會將大量嘅物業按揭包裝成按揭衍生債券呢？其中嘅不良按揭會佔幾多呢？大家都心中有數。會唔會最終雷曼事件重演？

### 會唔會估高好多？──知識產權證券化

知識產權（Intellectual Property, 下稱IP）證券化，風險仲高， 因為 IP 同按揭衍生債券有點顯著嘅唔同──對將來現金流（cash flow）嘅估價（Valuation）。IP 比後者更加冇咁靠譜，因為後者嘅將來現金流，係每月按揭還款，始終有物業市場價格同埋市場利率做指標， 而IP將來版權、商標、專利權等收入估價，雖有方法估算，但不可知因素太多，如某歌手音樂突然唔流行冇市場，又例如一隻攞咗專利權嘅新藥，如果專利權屆滿， 競爭對手就出咗更好嘅新藥，咁佢哋嘅版權／專利權收入就會插水，實質估價比原先低好多，如果買咗呢啲IP證券，咁咪跌到阿媽都唔認得囉。

所以，要掌握IP估價準確性，難度好高，以中國報喜不憂嘅慣例，會唔會大幅高估IP估價？香港作為大灣區知識產權證券化試點，會影響聲譽，係咪好弊？

另外呢個問題仲嚴重。騰訊嘅遊戲《王者榮耀》本來熱賣，但中國官媒狠批「扭曲價值觀和歷史觀」，話令學生沉迷喎，結果2018 [《王者榮耀》推行實名制](https://web.archive.org/web/20201026070308/https://thestandnews.com/finance/%E9%A8%B0%E8%A8%8A%E6%89%8B%E6%B8%B8%E5%B0%87%E5%95%9F%E5%8B%95%E5%9A%B4%E6%A0%BC%E5%AF%A6%E5%90%8D%E5%88%B6-%E7%8E%8B%E8%80%85%E6%A6%AE%E8%80%80-%E6%8E%A5%E5%85%A5%E5%85%AC%E5%AE%89%E6%95%B8%E6%93%9A%E5%BA%AB/) ，仲將玩家資料傳俾公安數據平台嚟判定玩家係咪未成年，之後系統就會自動限制未成年玩家遊戲時數（12歲以下1粒鐘，12-18歲兩粒鐘）；當玩家課金時，系統亦會聯絡監護人，騰訊仲話為咗保護未成年玩家，會將旗下遊戲逐步接入公安數據平台，嘩！咁將來版權收入咪大跌囉。喺中國，處處紅線，IP證券化本來有利創新融資，本來係商業運作，但隨時分分鐘變成政治操作，唔單止窒息創新產業，更隨時令投資者血本無歸，死未？

結論係：喺所有國家，IP證券產品嘅風險，比其他資產證券產品高，但中國嘅IP證券產品，風險更高，因為中國政治掛帥高於一切，風雲莫測，話變就變。香港被規劃為金融中心，即係將來會好多IP證券產品充斥香港巿場，問你驚唔驚？

<figure>
<img src="https://web.archive.org/web/20201026070308im_/https://www.hkcnews.com/news_新聞/hk-discuss/2017/09/香港股市-國際金融中心-20170914163216_2311_large.jpg" alt="">
<figcaption>香港被規劃為大灣區融資中心。</figcaption>
</figure>

### 將紅變綠？──為大灣區綠色債券認證

> **港府近年大力推動綠色金融發展，金管局2018首5個月，已有13隻綠色債券在港發行，規模達50億美元，為配合發展，香港品質保證局推出「綠色金融認證計劃」，為發行人提供第三方認證服務......金管局表示，已經受國際認可的環保項目會納入「綠色通道」，未受認可的將排除在「紅色通道」。由於科技進步，今日並非環保的項目，未來有可能會成為市場認可的綠色工序，以煤炭為例，目前燒煤發電並不環保，理論上不會納入「綠色通道」，但 若果申請者表示有環保的方式去使用煤，局方會將其歸納到「紅色通道」，同時要求申請者提供更多資料，若不同的專家都認同措施可行，局方亦會認可審批 。** （2018，香港01）


香港被規劃要成為大灣區綠色債券認證中心，中國環保工作，被人咎病多年，但大融合後，香港認證水平會被拉低，會唔會被逼為大灣區「紅色通道」背書 ── 將紅變綠？

不過，有人會話唔使咁驚噃......

### 唔買咪得囉，梗係唔得啦

有人會話，香港有良好監管呀，最近證監咪打咗大鱷囉── [〈幫大陸問題民企 IPO 出事　四大投行被證監會重罰 7.9 億元　未盡保薦人責任〉](https://web.archive.org/web/20201026070308/https://thestandnews.com/society/%E5%B9%AB%E5%A4%A7%E9%99%B8%E6%B0%91%E4%BC%81-ipo-%E5%87%BA%E4%BA%8B-%E5%9B%9B%E5%A4%A7%E6%8A%95%E8%A1%8C%E8%A2%AB%E8%AD%89%E7%9B%A3%E6%9C%83%E9%87%8D%E7%BD%B0-7-9-%E5%84%84%E5%85%83-%E6%9C%AA%E7%9B%A1%E4%BB%BB%E4%BF%9D%E5%BB%8C%E4%BA%BA%E8%B2%AC%E4%BB%BB/) ，但香港人嘅個人投資損失又點計？其實呢件事更加暴露印證中資企業嘅嚴重系統問題，香港被規劃為大灣區融資中心，大灣區企業跨境融資會倍增，以上問題只有增冇減，更唔使用水晶球，都預測到同大融合後，香港本來良好嘅監管水平，會被拉低。

又有人會話，咁呢啲按揭衍生債券同埋IP證券，我唔買咪得囉，但因為買入嘅係機構投資者，如基金、保險公司等，同你個人絕對有關。

仲有，2018陳茂波話金管局考慮用外匯儲備以股本投資方式，入股「一帶一路」項目，咁香港仲會入股大灣區項目嗎？另外，中共乾塘，今年無力撐地方，所以鼓勵地方政府發債，金管局會唔會買大灣區債券？如果買，會唔會買呢啲按揭衍生債券同埋IP證券？無論金管局投資喺項目、IP證券、債券或衍生債券，風險都好鬼高。如果萬一不幸狂蝕，咁香港人嘅身家──金管局嘅外滙基金會大跌，如果萬一不幸被大鱷追擊，香港就唔夠銀捍衛聯系滙率，港元暴跌風險大大增加。呢啲先最得人驚，呢啲就係香港被規劃為大灣區融資中心嘅高危所在。

香港「貴為」大灣區融資中心，高處不勝寒。

**資料來源：**

(1) [Securitization of Assets](https://web.archive.org/web/20201026070308/https://www.youtube.com/watch?v=eqSyvLgHQbA&list=PLEZxEXq_-sBhGOuMAex2sowW4pflZn4gM)

(2) [10分鐘看懂金融危機- 次貸危機](https://web.archive.org/web/20201026070308/https://www.youtube.com/watch?v=KNuoRu8PxAc)

(3) [次按危機　雷曼爆煲　當年今日有幾恐怖？](https://web.archive.org/web/20201026070308/https://www.youtube.com/watch?v=G7Us9wvWvPc)

(4) [Trading IP](https://web.archive.org/web/20201026070308/https://www.ip.gov.hk/en/valuingip.html)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20201026070308/https://www.hkcnews.com/aboutus/#subscribe)

---

![博客 | 骷髏小姐在挪威](https://web.archive.org/web/20201026070308im_/https://www.hkcnews.com/uploads/avatars/62c82bf5-71b6-4951-bba8-032b2a012e95.png?410975182)

**博客 | 骷髏小姐在挪威**

【骷髏小姐・骷髏小姐在挪威】當年的背包客，第一次去挪威，便呆了一段歲月，因為驚艷。之後再踏足挪威，一晃多年，有欣慰有嘆息，也有憂愁。愛東逛西逛，愛望天望地望人，用近鏡也用廣角鏡，以香港的風景為底色，說些挪威人挪威事。
