---
title: "林子健感嘆：無論結果點，大家都判咗我有罪"
date: "2019-03-15"
author: "記者莊曉彤"
category: "眾聞"
tags:
  - "民主黨"
  - "Democratic Party"
  - "the democratic party"
  - "林子健"
  - "林子健案"
url: "https://web.archive.org/web/20200804140220/https://www.hkcnews.com/article/19094/%E6%9E%97%E5%AD%90%E5%81%A5-%E6%B0%91%E4%B8%BB%E9%BB%A8-%E6%9E%97%E5%AD%90%E5%81%A5%E6%A1%88-19094/%E6%9E%97%E5%AD%90%E5%81%A5%E6%84%9F%E5%98%86%EF%BC%9A%E7%84%A1%E8%AB%96%E7%B5%90%E6%9E%9C%E9%BB%9E%EF%BC%8C%E5%A4%A7%E5%AE%B6%E9%83%BD%E5%88%A4%E5%92%97%E6%88%91%E6%9C%89%E7%BD%AA"
original_url: "https://www.hkcnews.com/article/19094/%E6%9E%97%E5%AD%90%E5%81%A5-%E6%B0%91%E4%B8%BB%E9%BB%A8-%E6%9E%97%E5%AD%90%E5%81%A5%E6%A1%88-19094/%E6%9E%97%E5%AD%90%E5%81%A5%E6%84%9F%E5%98%86%EF%BC%9A%E7%84%A1%E8%AB%96%E7%B5%90%E6%9E%9C%E9%BB%9E%EF%BC%8C%E5%A4%A7%E5%AE%B6%E9%83%BD%E5%88%A4%E5%92%97%E6%88%91%E6%9C%89%E7%BD%AA"
---

# 林子健感嘆：無論結果點，大家都判咗我有罪

2017年報稱在旺角遭人擄走及禁錮的民主黨成員林子健，被控明知地向警務人員虛報有人犯罪，林子健今天在西九龍裁判法院被裁定罪名成立，被判即時入獄五個月。辯方隨即申請上訴，署理總裁判官蘇惠德批准林子健保釋外出等候上訴。

林子健在裁決前接受眾新聞訪問，他表示：「我想講，無論結果點都好，大家都已經判咗我有罪。（意思係公眾唔信你？）係。個傳媒咁樣（報道），然後大家都好emotional politics去講呢件事，完全唔係根據證據分析。嗰個峰迴路轉嘅位（指傳真社取得的閉路電視錄影），我都好突然，唔好話你哋，我自己都好突然。嗰個彎一轉，而我所屬嘅民主黨，不至於割席，但都係同我保持距離，其實係加劇咗公眾對我嘅不信任。」

下午開庭前，親友席與記者席都幾近滿座，林子健在老師龔立人（中大神學院副教授）陪同下乘車到達。結了紅色領帶、身穿黑色毛衣的林子健，其親友包括母親、妻子、張大偉（基督教路小教會牧師）、民主黨何俊仁及許智峯等，到場支持。當蘇惠德讀出判詞，指肯定2017月8月10日在砵蘭街一帶沒有發生有人被擄事件，所謂拐帶是林子健自編、自導、自演，林子健聞言一再表現出驚訝的樣子。

得悉被判監5個月後，林子健未見有太大反應，其母與妻哭泣，林母聞判後一直落淚，見記者時哽咽道：「（兒子）從來不講大話，有乜嘢都返嚟同媽媽講」，她認為裁決「太不公平、太不公義」。林子健則表示對裁決感到憤怒及失望，強調他沒有犯罪動機、亦非為了「博出位」，又高呼：「我無講大話，結束一黨專政！」

<figure>
<img src="https://web.archive.org/web/20200804140220im_/https://www.hkcnews.com/news_新聞/hk-discuss/2019/03/林子健案-民主黨-林子健-20190315182251_1f24_large.jpg" alt="">
<figcaption>林子健母親（左）與林子健（右）見記者，林母哭訴裁決不公。何君健攝</figcaption>
</figure>

林子健於2017年8月11日在瑪麗醫院向警員報稱曾被擄走，但警方在4日後控告他明知地向警務人員虛報有人犯罪。2017年8月14日，傳真社的 [報道](https://web.archive.org/web/20200804140220/https://www.factwire.org/single-post/2017/08/22/%E9%96%89%E8%B7%AF%E9%9B%BB%E8%A6%96%E6%8B%8D%E5%BE%97%E6%9E%97%E5%AD%90%E5%81%A5%E7%8F%BE%E7%A0%B5%E8%98%AD%E8%A1%97-%E5%85%B6%E5%BE%8C%E8%A1%A3%E8%91%97%E6%AD%A5%E5%A7%BF%E8%BF%91%E4%BC%BC%E7%94%B7%E5%AD%90%E6%88%B4%E5%B8%BD%E9%81%AE%E9%9D%A2%E9%9B%A2%E9%96%8B-%E6%9E%97%E5%AD%90%E5%81%A5%E5%8C%AA%E5%A4%B7%E6%89%80%E6%80%9D) 引起關注，有輿論認為，林子健是安全離開報稱被擄一帶，質疑林「作故仔」。

林子健接受眾新聞訪問時表示，即使被判罪成，他仍堅持當初所言真確：「我無講過大話。如果我而家無端端為咗減刑或者去entertain個官（而改口），呢種交易我係唔會做。我講緊嘅係歷史、真話，係對香港歷史重要、關鍵嘅位。我已經同我律師講好咗，如果有事一定唔會求情，無嘢好求。」他之後續說：「我覺得係，社會上唔少人欠我一個公道，甚至一個道歉。」林子健今日聞判罪成後不作求情，不過其代表律師陳偉彥指，林子健人格正面、一年幾以來飽受精神困擾、錯失了到耶魯大學求學的機會，是一生的遺憾。但蘇官認為，這些都是林子健咎由自取，故不予以考慮減刑。

林子健又指，案件擾釀一年多，對其日常生活影響很大。他被捕後，每周都需要往警署報到，無法按原定計劃赴笈美國耶魯大學修讀神學，只能留在香港撰寫博士論文，今年內完成的話或可取得博士學位，期望6、7月完成。他亦稱，譚香文議員辦事處及在大學的兼職均已停止。去年8月第二次預審時，林子健曾表示近一年心情灰暗：「做唔到功課、睇唔到書，唔好話睇書，連世界盃都無心情睇。」及至今年初開審前，他因為看了些書，相信時間可以證明他的清白，心情漸變得沒那麼沉重。

自1月審訊後至今，林子健形容近期的生活：「主要都係同學、老師，或者教會嘅人來探我，慰問吓。（有約出來見面？）唔會，因為我唔係好出街，通常佢哋來我家。我呢一年幾，真係無必要都唔出街，尤其一個人就更加唔會出好遠，即係咁，經過今次事件，我講清楚，唔係陣間又話我講大話，譬如我自己一個人落屋企樓下去買麵包、去惠康買日用品，嗰啲我都夠膽嘅。但你叫我出去旺角嗰類就唔會喇。」他稱，害怕人多的地方，會感到不舒服。

林子健估計，已花了十多萬元打官司。他曾指，捲入官司期間沒有收入，只能靠太太支撐家庭開支。

<figure>
<img src="https://web.archive.org/web/20200804140220im_/https://www.hkcnews.com/news_新聞/hk-discuss/2017/08/瑪麗醫院-林子健-20170811131903_20fb_large.jpg" alt="">
<figcaption>林子健報稱被擄後翌日（2017年8月11日）開記者會，在林卓廷及李卓人陪同下，講述事件經過及展示傷勢。資料圖片</figcaption>
</figure>

事隔一年多，林子健到今天仍堅稱，他曾在旺角遭人擄走及禁錮，但仍然留下多個疑團。林子健在裁決前夕回應記者提及的外界質疑：

**一：「CCTV入面戴帽、戴口罩嘅人，唔係你係邊個？」**

「我點知？無咗CCTV嘅嗰段路係關鍵，唔係死角位，『死角』好似好細，但唔係，嗰條路好闊。即係我律師講過，有一段距離，唔只當日差佬度嘅8米，點解呢段路無CCTV？我被人捉咗，佢換咗我嘅衫去著，搵個人模仿我，咁有咩咁奇呢？問我嗰個係邊個，我覺得呢個問題好笑。我點會知？我淨係知唔係我。」

**二：「點解光天化日之下在鬧市被人擄走，但其他人完全唔知？」**

「我唔係谷卓恆（近日聲稱要公開習近平貪腐問題的《成報》老闆），我無大鬧大嚷。老老實實，我無高呼或者慘叫，我自己都荒失失。呢個係人嘅性格問題。

我舉個例，以前 [何俊仁被人打](https://web.archive.org/web/20200804140220/https://hk.news.appledaily.com/local/daily/article/20060821/6238436) ，我喺佢身邊。民主黨人話我點解唔幫拖，揼番條友。你知唔知道，我真係一個斯斯文文長大嘅人。我見到就驚，我未見過咁樣嘅場面，我點識反應。佢哋話『你唔攞張櫈車埋去？』大佬，唔好睇電視睇太多。我無打交經驗，我又唔係打仔出身，我真係唔知點。事實上，我都真係有嘗試推開，我都被人揼咗幾棍、我都有被人打。

我講呢個例子就係話，我當時嘅反應唔係好誇張嘅表達。老實講，鬧市當中睇唔到，咁點解CCTV又睇唔到（片段中疑似林子健者戴帽及口罩）、車cam又搵唔到、可疑車輛又無？老實講，喺旺角、油麻地，吵吵嚷嚷、三山五嶽，大家都唔知有咩人，成日嘈喧巴閉，無留意到，有咩咁奇？

咁點解無CCTV（影到疑似林子健者戴帽及口罩）呢，我想問林子健係咪有能力知道邊度有CCTV？大家撫心自問，就算去邊條街都好，你知唔知道邊度有CCTV？正常人係唔會知。就算知，我都無可能知道嗰個角度係點影，除非你當我係特工，即係專業犯罪嘅人，可能有呢個本事，我就無。

同埋我有無必要揹書包、幫人買嘢、自己買嘢，揀個咁『論盡』嘅情況下去做呢件事？我覺得大家都要諗諗。」

**三：「為何返到馬鞍山之後唔直接返屋企？」**

「就係每個人反應（不同）。第一，我係無吸煙習慣，我嗰日好緊張先係咁樣（控方呈堂的閉路電視顯示，疑似林子健於林報稱被擄後，曾到馬鞍山寓所附近的卸貨區吸煙）。其實我唔係逗留咗好耐，十幾廿分鐘。我其實就係諗：我應該做啲咩？我自己係驚緊，我返到去唔知點樣，我覺得需要一個地方俾自己冷靜。呢個有無說服力，就睇你哋自己。

大家一定要將人變成機器，就無辦法。每個人嘅反應唔同，你唔能夠假設你係我肚裡面嗰條蟲，認為我咁樣坐喺度，就係『施施然』或者『嘆』，唔係咁樣。我驚緊，我需要搵個地方俾自己諗或者冷靜一吓，調節自己。

每個人嘅反應、情緒唔同，尤其我當時係確定，呢個係一個政治教訓或者政治嘅一種所謂執法，我應該點樣handle呢。我自己諗，究竟係點呢，我都要搞清楚。我需要一個環境畀自己冷靜冷靜。

我希望大家唔好強迫我、強迫任何人，一定要有指定動作。其實唔一定係咁。」

**四：「關於你大腿上的十字釘等傷勢，控方法醫話你有自殘傾向，你以往可有這方面的情況？」**

「我過往係無任何自殘傾向，同埋大家可以睇吓我嘅手，通常人自殘會鎅手。佢嗰個法醫話我自殘，但佢亦都同意一樣嘢，係睇唔到我身上有咩過去有自殘的歷史，身體係睇唔到。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200804140220/https://www.hkcnews.com/aboutus/#subscribe)
