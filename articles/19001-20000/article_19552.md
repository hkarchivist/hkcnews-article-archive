---
title: "【判決前夕】陳健民：審訊讓我有時間，陪爸爸走最後一段路"
date: "2019-04-08"
author: "記者莊曉彤"
category: "眾聞"
tags:
  - "陳健民"
  - "陈健民"
  - "佔中三子"
  - "佔中審訊"
url: "https://web.archive.org/web/20210628174011/https://www.hkcnews.com/article/19552/%E9%99%B3%E5%81%A5%E6%B0%91-%E4%BD%94%E4%B8%AD%E4%B8%89%E5%AD%90-%E4%BD%94%E4%B8%AD%E5%AF%A9%E8%A8%8A-19552/%E3%80%90%E5%88%A4%E6%B1%BA%E5%89%8D%E5%A4%95%E3%80%91%E9%99%B3%E5%81%A5%E6%B0%91%EF%BC%9A%E5%AF%A9%E8%A8%8A%E8%AE%93%E6%88%91%E6%9C%89%E6%99%82%E9%96%93%EF%BC%8C%E9%99%AA%E7%88%B8%E7%88%B8%E8%B5%B0%E6%9C%80%E5%BE%8C%E4%B8%80%E6%AE%B5%E8%B7%AF"
original_url: "https://www.hkcnews.com/article/19552/%E9%99%B3%E5%81%A5%E6%B0%91-%E4%BD%94%E4%B8%AD%E4%B8%89%E5%AD%90-%E4%BD%94%E4%B8%AD%E5%AF%A9%E8%A8%8A-19552/%E3%80%90%E5%88%A4%E6%B1%BA%E5%89%8D%E5%A4%95%E3%80%91%E9%99%B3%E5%81%A5%E6%B0%91%EF%BC%9A%E5%AF%A9%E8%A8%8A%E8%AE%93%E6%88%91%E6%9C%89%E6%99%82%E9%96%93%EF%BC%8C%E9%99%AA%E7%88%B8%E7%88%B8%E8%B5%B0%E6%9C%80%E5%BE%8C%E4%B8%80%E6%AE%B5%E8%B7%AF"
---

# 【判決前夕】陳健民：審訊讓我有時間，陪爸爸走最後一段路

2014年雨傘運動9人被控公眾妨擾罪，案件明天（9日）宣判。自審訊結束後已經近四個月，9人明天將在庭上再聚首。「佔中三子」之一的陳健民，在三月底面對父親離世的噩耗，他感恩因為審訊提早離開教席，多了時間陪爸爸走最後一段路。

眾新聞在判決前夕訪問九子，問及各人近四個月的經歷、面對可能入獄的準備、裁決對香港的意義。其中陳淑莊與鍾耀華不欲受訪。以下是陳健民的回應：

<figure>
<img src="https://web.archive.org/web/20210628174011im_/https://www.hkcnews.com/news_新聞/hk-discuss/2019/04/陳健民-佔中審訊-佔中三子-20190404151818_127f_large.jpg" alt="">
<figcaption>陳健民今年2月參加渣打馬拉松，以2小時20分完成半馬。陳健民facebook照片</figcaption>
</figure>

**審訊結束（12月14日）至今近4個月，怎樣運用這段裁決前的日子？**

嗰段時間都好忙。享受咗少少清閒嘅時間，因為我喺審訊之前離開咗大學，就有好幾日清閒時間，自然醒呀、喺校園散吓步，跟住就開始好忙，主要係我作為一個學者，仲有好多手尾要跟，譬如改卷、改簿，處理研究生過渡嘅問題，應承好多其他嘅出版商出書，要寫章節等。

跟住就以為可以開始寫自己回憶錄嗰部分，因為我想有個雨傘運動回憶錄。但係只做咗少少，因為爸爸身體好差，我用咗幾多時間去陪伴爸爸進出醫院，喺佢臨終嗰段時間。所以其實差唔多係咁，中間就去咗兩個旅行，一個係同其他二子（戴耀廷、朱耀明）夫婦去咗台灣休息，因為朱師母（朱耀明太太）一直想話審訊之後去台灣休息一吓。另一個trip就去咗外國，因為想喺宣判前可以同女兒一起渡過我60歲生日，我女女呢年幾去咗外國讀中學最後嗰部分。

爸爸離開，係呢段時間影響我最深嘅事，以往佢好擔心我面對個審訊。其實我無能為力，因為事實上好難去溝通，對事物嘅睇法有太多分歧，唔係政治立場，而係佢一路都好憂慮，覺得無乜需要為社會付出咁多。呢啲係好難去解開嘅分歧。但係，到咗呢段日子，大家唔需要談論太多嘢，只係需要陪伴。我覺得對我嚟講都係好大嘅祝福，可以有咁多時間陪伴佢人生最後一段路。所以好彩自己提早離開大學，呢件事（審訊）最好嘅，係畀到時間我陪伴爸爸，我非常之感恩。

**4月9日有可能還柙，做了甚麼準備？**

我覺得我心理上完全可以面對呢件事情，但係當然仲有好多生活上面嘅事情要處理。我好開心，天主教正義和平委員會下面有一個在囚人士嘅支援組，佢哋已經好快組成咗一啲義工，同我哋嘅屋企人聯繫。假如我哋要即時還柙嘅話，佢哋都會喺外面做啲支援，因為就算入條毛巾都有好多規定，譬如過往「13+3」（東北十三子及雙學三子）入過獄嘅朋友，都分享咗一啲經驗。我諗係好幫到屋企人，知道點樣去處理呢啲細節。

最掛心係屋企人，但最令我掛心嘅爸爸已經去咗天國。我相信佢去咗另一個國度嘅話，有另一個角度睇呢件事，我相信佢會更加諒解我做緊嘅事情，所以反而我相信佢會安心，佢都已經90歲，離開時亦都安詳。而家我相信，佢更加明白我做緊嘅事情，放下咗一啲嘢。

另外當然就係女女，佢要準備考大學，有好多嘢可能要同一個教授爸爸傾，咁我未必可以做到呢件事情。不過，可能因為咁，佢會更加成熟，其實唔係一定話有個教授爸爸keep住畀好多意見佢就係最好。佢知道自己人生方向，要處理嘅係報讀邊間學校、面試點樣準備嘅問題，希望佢變得更加獨立。

太太以前就會好擔心，呢件事會影響佢嘅情緒，但佢喺審訊過程成日嚟聽之後，我覺得佢好安然、多咗好多力量去面對。即使佢唔可能同我完全一樣，例如性格嘅分別，我係一個好樂觀嘅人，佢當然唔一樣。但我覺得佢多咗好多力量，我覺得喺審訊裡面，我哋已經做到最好，將嗰個歷史還原出嚟。我哋已經盡咗我哋嘅能力，向社會解釋清楚點解我哋要進行抗命，佢覺得咁就安心、已經係好好嘅一件事情。佢（對於佔中）一路都好支持、理解，好難得，好感謝佢。

**你覺得裁決對於香港社會的意義是甚麼？**

如果佢係將呢班人全部放咗嘅話，我相信唔只本土，國際社會將對香港法治重建一啲信心。如果要判我哋有罪嘅話，當然對於好多人嚟講會深深不忿，因為佢哋用緊好唔合理嘅控罪，結果法庭都係容許控方用呢啲罪告得入我哋。我諗，好多人會覺得唔公義，特別係參與咗雨傘運動嘅人，亦都會好多人好難過，因為佢哋覺得，我哋係代表緊佢哋受審，其實佢哋亦都係被審緊嘅。我諗會引起一啲憤怒、悲憤。

我覺得唔緊要，呢個過程最重要係令人唔好忘記雨傘運動。對於當時唔理解或者唔支持雨傘運動嘅人，希望佢哋開始問一條問題：呢班人其實都係有家室、有事業嘅，點解願意冒上呢啲風險，為屋企帶嚟咁大負擔，都要走到去監獄裡面呢？佢當然係覺得社會裡面有啲重大嘅問題，要開始警告、提醒個社會，無普選係唔得。我希望佢哋會問呢啲問題，即係如果能夠令唔支持、唔理解嘅人問咁樣嘅問題，我覺得公民抗命嘅意義就好大。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628174011/https://www.hkcnews.com/aboutus/#subscribe)
