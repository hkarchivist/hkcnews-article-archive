---
title: "【判決前夕】戴耀廷：控方沒回應「公民抗命」，重視法庭考量"
date: "2019-04-08"
author: "記者莊曉彤"
category: "眾聞"
tags:
  - "戴耀廷"
  - "佔中三子"
  - "佔中審訊"
url: "https://web.archive.org/web/20210628173817/https://www.hkcnews.com/article/19560/%E6%88%B4%E8%80%80%E5%BB%B7-%E4%BD%94%E4%B8%AD%E4%B8%89%E5%AD%90-%E4%BD%94%E4%B8%AD%E5%AF%A9%E8%A8%8A-19560/%E3%80%90%E5%88%A4%E6%B1%BA%E5%89%8D%E5%A4%95%E3%80%91%E6%88%B4%E8%80%80%E5%BB%B7%EF%BC%9A%E6%8E%A7%E6%96%B9%E6%B2%92%E5%9B%9E%E6%87%89%E3%80%8C%E5%85%AC%E6%B0%91%E6%8A%97%E5%91%BD%E3%80%8D%EF%BC%8C%E9%87%8D%E8%A6%96%E6%B3%95%E5%BA%AD%E8%80%83%E9%87%8F"
original_url: "https://www.hkcnews.com/article/19560/%E6%88%B4%E8%80%80%E5%BB%B7-%E4%BD%94%E4%B8%AD%E4%B8%89%E5%AD%90-%E4%BD%94%E4%B8%AD%E5%AF%A9%E8%A8%8A-19560/%E3%80%90%E5%88%A4%E6%B1%BA%E5%89%8D%E5%A4%95%E3%80%91%E6%88%B4%E8%80%80%E5%BB%B7%EF%BC%9A%E6%8E%A7%E6%96%B9%E6%B2%92%E5%9B%9E%E6%87%89%E3%80%8C%E5%85%AC%E6%B0%91%E6%8A%97%E5%91%BD%E3%80%8D%EF%BC%8C%E9%87%8D%E8%A6%96%E6%B3%95%E5%BA%AD%E8%80%83%E9%87%8F"
---

# 【判決前夕】戴耀廷：控方沒回應「公民抗命」，重視法庭考量

2014年雨傘運動9人被控公眾妨擾罪，案件明天（9日）宣判。自審訊結束後已經近四個月，9人明天將在庭上再聚首。「佔中三子」之一的戴耀廷，重視法庭如何理解「公民抗命」，以及以此作為減刑考量。他指：「控方唔提出反對，係咪佢都認為係一個公民抗命嘅案件呢？」

眾新聞在判決前夕訪問九子，問及各人近四個月的經歷、面對可能入獄的準備、裁決對香港的意義。其中陳淑莊與鍾耀華不欲受訪。以下是戴耀廷的回應：

<figure>
<img src="https://web.archive.org/web/20210628173817im_/https://www.hkcnews.com/news_新聞/hk-discuss/2019/04/佔中審訊-戴耀廷-佔中三子-20190404162545_8170_large.jpg" alt="">
<figcaption>戴耀廷2013年起提出佔領中環，此後雖現疲態卻不知倦。戴耀廷facebook照片</figcaption>
</figure>

**審訊結束（12月14日）至今近4個月，怎樣運用這段裁決前的日子？**

同正常生活無乜分別，主要因為我呢個學期大休假，所以我又輕鬆啲，唔使教書，咁就可以做多啲其他嘢，繼續推動公民落社區、搞緊民主毅行。但呢幾個月都特別準備多咗時間同太太，每個月都同佢去一次旅行，1月、2月、3月。我又開始咗每日跑步、游泳。

（註：戴耀廷與多個民間團體發起「民主毅行重奪社區」行動，在18區遊行集會，呼籲市民登記做選民、盼為年底的區議會選舉炒熱氣氛。他於2017年中發起的「風雲計劃」，募集民主派人士參選區議會，他於上月底表示計劃已經完成，將有30多人參選今年區議會選舉。）

我哋初步覺得，即時還柙嘅機會唔係好大，但我都準備咗可能會發生。何芝君（退休理工大學社會科學系副教授）會幫手做多啲（民主毅行）統籌。因為而家去到個階段，主要係同各個區的現任議員、區內工作者做連繫工作，好多區都開始咗初步連繫，計劃緊點樣籌備毅行。如果我真係還柙，何芝君會繼續同佢哋連繫。去到毅行嘅日子，我出現唔到，大家都會繼續去。

（去了哪些地方旅行？）香港人最鍾意去邊度？都係日本，哈哈。我哋1月嘅時候，同陳健民、朱牧師 （朱耀明）夫婦一齊去咗台灣。仲有一次去咗柬埔寨，睇吓吳哥窟、歷史嘢，都係太太一直好想去嘅地方，佢都係鍾意呢類。以往一年去一、兩次，咁今次咪特別安排去多啲。我都希望四月份可以再去，即係唔使坐監就即刻再去。

太太擔心嘅，我諗都人之常情，不過都咁耐，大概習慣咗，或者準備咗，心理準備好晒。不過，你話真係去到嗰刻，如果假設要坐監嘅時候，咁再睇睇嗰時嘅心情，而家就相對平靜。

**4月9日有可能還柙，做了甚麼準備？**

呢啲我哋個個都係聽黃浩銘教路，著無鞋帶嘅鞋呀、橡筋褲呀，一樣嘅準備。另外，準備咗一啲入去睇嘅書。因為我都有啲藥係要長期食，搵定醫生寫信，準備好晒啲藥。到時還柙就可以帶入去。

**你覺得裁決對於香港社會的意義是甚麼？**

呢個案件涉及的並非只係佔中，仲有以後所有呢種非暴力抗爭或者街頭嘅行動。若果我哋唔係按著《公安條例》嘅程序去申請集會，係可以用公眾妨擾罪懲處嘅話，其實個影響幾大。同埋今次有關嘅控罪，唔係直接告我哋構成公眾妨擾，而係用串謀、煽惑、煽惑人煽惑，呢啲都係一啲佢所規管嘅行為，即係喺實際出現行動之前，（控罪）已經係涵蓋咗，咁就變咗佢個禁制範圍其實係更加大。

所以我諗，如果最後我哋係被判有罪嘅話，我哋一定會上訴，因為涉及嘅問題係成個香港民間，就算你係支持政府，都有可能被人告，當然呢個實際上唔會。但理論上，你無跟《公安條例》，就可能被人告呢啲咁樣嘅罪行，其實有個長遠嘅影響。

當然假設法官判我哋無罪嘅話，起碼反映到香港喺呢級法庭裡面，法官能夠明白到法治、保障人權嘅重要性，因為喺我自己嘅陳詞、其他律師嘅陳詞裡面都特別提到，點解呢班人會有咁樣嘅行動，因為涉及到一個根本嘅憲制權利，就係民主普選。同埋我哋都係行使緊我哋嘅言論自由、集會自由。

同埋有個基本原則，就係公民抗命個元素。我自己嘅陳詞都開宗明義講，呢個係一個公民抗命嘅案件，其實控方無回應過呢一點。因為若果係一個公民抗命案件，根據終審法院喺「廣場三子案」（雙學三子衝入公民廣場案）入面，確立咗為一個減刑理由。就算我哋有罪都好，嗰個原則點樣應用喺實際嘅案件呢。在「東北十三子案」，法官認為涉及暴力，所以就無用到公民抗命原則。但今次我哋嘅案件，控方唔提出反對，係咪就係佢都認為，係一個公民抗命嘅案件呢？

若果係公民抗命嘅案件，減刑係點減法呢，有無一啲基本原則或者考慮咩因素，然後決定減刑幅度呢？今次案件，可能進一步喺法律上澄清。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628173817/https://www.hkcnews.com/aboutus/#subscribe)
