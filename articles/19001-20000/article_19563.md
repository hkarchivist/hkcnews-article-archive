---
title: "【判決前夕】朱耀明：香港政府眼中冇香港人，就值得你奮鬥"
date: "2019-04-08"
author: "記者莊曉彤"
category: "眾聞"
tags:
  - "佔中三子"
  - "朱耀明"
  - "佔中審訊"
url: "https://web.archive.org/web/20210630010349/https://www.hkcnews.com/article/19563/%E6%9C%B1%E8%80%80%E6%98%8E-%E4%BD%94%E4%B8%AD%E4%B8%89%E5%AD%90-%E4%BD%94%E4%B8%AD%E5%AF%A9%E8%A8%8A-19563/%E3%80%90%E5%88%A4%E6%B1%BA%E5%89%8D%E5%A4%95%E3%80%91%E6%9C%B1%E8%80%80%E6%98%8E%EF%BC%9A%E9%A6%99%E6%B8%AF%E6%94%BF%E5%BA%9C%E7%9C%BC%E4%B8%AD%E5%86%87%E9%A6%99%E6%B8%AF%E4%BA%BA%EF%BC%8C%E5%B0%B1%E5%80%BC%E5%BE%97%E4%BD%A0%E5%A5%AE%E9%AC%A5"
original_url: "https://www.hkcnews.com/article/19563/%E6%9C%B1%E8%80%80%E6%98%8E-%E4%BD%94%E4%B8%AD%E4%B8%89%E5%AD%90-%E4%BD%94%E4%B8%AD%E5%AF%A9%E8%A8%8A-19563/%E3%80%90%E5%88%A4%E6%B1%BA%E5%89%8D%E5%A4%95%E3%80%91%E6%9C%B1%E8%80%80%E6%98%8E%EF%BC%9A%E9%A6%99%E6%B8%AF%E6%94%BF%E5%BA%9C%E7%9C%BC%E4%B8%AD%E5%86%87%E9%A6%99%E6%B8%AF%E4%BA%BA%EF%BC%8C%E5%B0%B1%E5%80%BC%E5%BE%97%E4%BD%A0%E5%A5%AE%E9%AC%A5"
---

# 【判決前夕】朱耀明：香港政府眼中冇香港人，就值得你奮鬥

2014年雨傘運動9人被控公眾妨擾罪，案件明天（9日）宣判。自審訊結束後已經近四個月，9人明天將在庭上再聚首。「佔中三子」之一的朱耀明，30年來都是支聯會的骨幹成員，但今年他或未能在六四30周年到維園舉起燭光。大半生心懷大中華情懷的朱牧，如今寄語香港人：「你今日睇香港特區政府，有乜嘢為香港人？而家香港政府眼中係冇香港人，你其實就值得奮鬥。」

眾新聞在判決前夕訪問九子，問及各人近四個月的經歷、面對可能入獄的準備、裁決對香港的意義。其中陳淑莊與鍾耀華不欲受訪。以下是朱耀明的回應：

<figure>
<img src="https://web.archive.org/web/20210630010349im_/https://www.hkcnews.com/news_新聞/hk-discuss/2019/04/佔中審訊-朱耀明-佔中三子-20190403114337_18d1_large.jpg" alt="">
<figcaption>朱耀明75歲，是佔中九子最年長的一人。莊曉彤攝</figcaption>
</figure>

**審訊結束（12月14日）至今近4個月，怎樣運用這段裁決前的日子？**

因為我喺呢度（柴灣浸信會）仲有好多工作做，所以呢個幾月，我要交接晒啲工作，即係社會服務、學校同埋健康中心，我要交代清楚邊個去做。仲有多啲時間陪個孫、陪屋企人，所以準備就無乜準備。法官一判，坐就坐架啦，無得準備嘅其實，等律師話仲可以做啲乜。

**4月9日有可能還柙，做了甚麼準備？**

我兩個禮拜前買咗呢對鞋，即時收柙嘅時候，著嘅鞋唔可以有鞋帶。所以我兩個禮拜前就要著習慣佢，唔使到時候逼腳。我又買咗條橡筋褲，因為唔可以有皮帶，佢會攞開你皮帶，褲頭鬆就會甩褲，所以要橡筋褲頭。

因為食緊啲藥，醫生要開定啲藥方，即係話畀監獄方面聽我食緊咩藥。我都食緊6、7種藥，所以要畀醫生證明。有兩種說法，有啲話可以帶藥入去，有啲話唔能夠帶藥入去，但係你食開咩藥一定要有醫生證明。佢哋就執藥畀你，呢啲係我嘅準備。

至於話記掛呢，我真係好記掛屋企人。我原本2010年退休，想陪太太多啲，同我個孫玩，因為到佢十幾歲嘅時候，好難同佢哋玩，呢個時間係最好玩嘅時間。我帶佢哋游水。係唔捨得，但呢個係準備咗嘅，呢個坐監嘅可能性。所以我哋係願意坐嘅，公民抗命，從Day 1開始就要付代價。

（朱師母擔心嗎？）我哋都充分分享。我哋嘅行動唔獲得太太嘅支持，就好難捱落去。正常都會擔心，我早前先覆診，即係身體頂唔頂得順都唔知。我2008年做過大手術，其實有啲後遺症，我割咗11吋大腸，所以腸嘅移動呢，有時移動得唔好就會腹痛，有時佢黏住腹膜又會痛。我9月開始腹痛得好厲害，做好多檢查，無辦法，腸做過手術。

我都準備好咗，日日都游水，鍛練好個身體，又有人教我點樣坐喺度都可以運動，即係入到去無水游架嘛。（飲食上？）我又無乜嘅，我都做過露宿者服務，乜都捱過，食物能夠支持到我嘅生命就得，我無乜要求。當然，無咗自由一定唔同。

我其實好怕禁制嘅，坐監我係驚嘅。我好怕，我連坐飛機都唔鍾意，要坐aisle seat，因為可以活動。禁閉式嘅嘢對我嚟講，其實係一種焦慮嚟嘅。不過都要克服啦，參與呢個運動本身就慢慢要嘗試克服。

（悼念六四？）入咗獄，睇吓入面有乜嘢能夠做到，因為我唔知入面有咩。點解17/18年我會去海外訪問（到歐美探望民運人士），就係還我心願。我記掛嘅人，特別係我心裡面成日記掛嘅人，我都見佢哋一次。呢個就係我另外一種悼念方式，見吓啲想見嘅人，彼此安慰、鼓勵，呢個都係我嘅心意。

<figure>
<img src="https://web.archive.org/web/20210630010349im_/https://www.hkcnews.com/news_新聞/hk-discuss/2019/04/佔中審訊-朱耀明-佔中三子-20190403114313_2473_large.jpg" alt="">
<figcaption>朱耀明在判刑前兩周，改穿這雙沒鞋帶的皮鞋。莊曉彤攝</figcaption>
</figure>

**你覺得裁決對於香港社會的意義是甚麼？**

呢個裁決本身對香港嘅未來，我覺得個影響就大喇。即係話呢，示威遊行、你叫口號同你的言論係會受約制。呢個罪名嘅判決，唔係淨係我哋三個人，係關乎香港未來嘅言論自由同政制發展，係好重要。

如果悲觀去睇，假如我哋呢九個人咁樣去坐監，為著一個民主政制去坐監，若果引發唔起同情，或者觸動唔到人心，咁我覺得香港都無乜希望。即係話呢，我哋已經死心。其實我唔想人死心，對香港嘅前途絕望，其實係最慘嘅。

而家我哋被政府㩒住，佢要乜就有乜。你睇，香港已經逼爆喇，十幾年嚟逼爆，我從1984年開始就爭取全民退休保障，然後十幾年前話護養院唔掂，好多人等唔到3年就已經死咗，但今日一樣。其實政府眼中無人民，人民嘅生死，你都無顧到。私營骨灰龕又搞唔掂，你扔錢落大海又得喎。總之，香港而家，生喺一個百幾尺嘅地方，死咗之後無以為葬。生老病死，香港政府關心你咩？

而家香港政府眼中係無香港人嘅，你其實就值得奮鬥。

你今日睇香港特區政府，有乜嘢為香港人？講親就大橋、人工島，講真30年之後係點？30年之後，講嘢嗰啲人都唔知存唔存在。但係，香港目前人民生活喺水深火熱之中，你同我講大灣區，呢個政府眼中有無香港人、有無人民？

假如佢哋眼中有人民嘅話，講嘢就唔會咁涼薄，政策推出嚟就唔會離我哋咁遠。所以，我哋審判結果，就係對香港未來嘅民主發展同埋民生、對言論自由都有重大影響。我而家為乜啫？我哋係為普選行政長官，我哋要爭取一個公平嘅制度。我哋要咩啫？就係要公平咁簡單。

如果呢個政府無公平，其實唔會有穩定生活。而家好喇，（修訂《逃犯條例》）商家出聲你話有得傾，沉默嘅大多數人民點呀、公唔公道啫其實？即係話整個社會嘅道德、秩序喺度被沖散緊，呢個先係嚴重，我哋就係想維護一個公平嘅制度。若然一個公平嘅制度都維持唔到，咁呢個係一個好荒謬嘅繁榮，呢個只係有錢人嘅繁榮，人民仲係被壓制、受苦。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630010349/https://www.hkcnews.com/aboutus/#subscribe)
