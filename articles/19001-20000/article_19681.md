---
title: "暫別"
date: "2019-04-08"
author: "特約轉載"
category: "眾說"
tags:
  - "陳淑莊"
  - "Tanya CHAN"
  - "政治犯"
  - "佔中九子"
url: "https://web.archive.org/web/20210712025036/https://www.hkcnews.com/article/19681/%E9%99%B3%E6%B7%91%E8%8E%8A-%E4%BD%94%E4%B8%AD%E4%B9%9D%E5%AD%90-%E6%94%BF%E6%B2%BB%E7%8A%AF-19681/%E6%9A%AB%E5%88%A5"
original_url: "https://www.hkcnews.com/article/19681/%E9%99%B3%E6%B7%91%E8%8E%8A-%E4%BD%94%E4%B8%AD%E4%B9%9D%E5%AD%90-%E6%94%BF%E6%B2%BB%E7%8A%AF-19681/%E6%9A%AB%E5%88%A5"
---

# 暫別

**【編者按：本文原載「佔中九子案」被告之一、立法會議員 [陳淑莊的Facebook](https://web.archive.org/web/20210712025036/https://www.facebook.com/tanyachancp/photos/a.10150592570070733/10156807271685733/?type=3&theater) 】**

最近我一直諗應該點寫呢篇「暫別感言」。論文采，一定不及KM，論理念，又不及Benny，論激昂，更不及朱牧。所以，我都係用返「四眼陳」Style去寫，希望大家隔住個mon都聽到我聲音導航，哈哈哈哈。

<figure>
<img src="https://web.archive.org/web/20210712025036im_/https://www.hkcnews.com/news_新聞/hk-discuss/2019/04/佔中九子-陳淑莊-立法會議員-20190408142946_1a3f_large.jpg" alt="">
<figcaption>陳淑莊拿著漫畫家尊子繪贈送給她的畫像。陳淑莊Facebook</figcaption>
</figure>

嗱，你哋唔好睇我平時粗粗魯魯、青筋暴現，就以為我細個好百厭，其實由細到大，我都唔敢行差踏錯，讀書時唔遲到，亦冇犯過校規，出嚟做嘢之後連翻版碟都唔會買，所以公民抗命對我嚟講係好遙遠嘅事，更莫講話可能坐監。

我人生嘅上半場算係好幸運，可以按自己嘅興趣做舞台劇演員同埋大律師。但相對於早已投身社運嘅朋友，我好慚愧，因為加入公民黨之前我只係透過演出「東宮西宮」諷刺時弊，說不上對民主運動有任何貢獻。直至Audrey邀請我加入公民黨，我先算真正覺醒，發現香港越嚟越唔妥。

做過雙料議員，亦都做過雙失議員，呢個轉捩點令我開始反思，究竟冇咗個議席仲可以點推動民主運動？我開始參與社運，喺民陣識咗好多有心人，一齊參與大大小小嘅群眾運動。直至Benny提出公民抗命佔領中環，我感受好深，之後聯同一眾戰友去18區毅行、宣傳電子公投，再剃頭明志，完全體會到一場大型群眾運動係需要推動旁觀者變成參與者。相信大家都估唔到回歸21年後，我哋爭取民主愈嚟愈難，甚至要犧牲個人前途同人身自由。

<figure>
<img src="https://web.archive.org/web/20210712025036im_/https://www.hkcnews.com/news_新聞/hk-discuss/2019/04/佔中九子-陳淑莊-立法會議員-20190408143352_8359_large.jpg" alt="">
<figcaption>照片來源：陳淑莊Facebook</figcaption>
</figure>

多得所有參與雨傘運動的人，令我知道今日當權者俾我嘅罪名，只係生於亂世敢於抗爭。多謝所有民主派嘅選民，令我在官司纏身期間，仍有動力喺立法會監察政府。我更要多謝風雨不改去法庭聽審嘅朋友，我人生初次坐在犯人欄，難免坐立不安，你哋嘅關心陪伴我挺過呢段艱難時刻。雨傘運動，絕不可能單憑我哋九個人變出嚟。

聽日，我會喺犯人欄等候裁決。無論會否定罪，我衷心希望，再唔會有人因為公民抗命而坐喺犯人欄內，再唔會有香港人因為爭取民主而成為政治犯。

唔洗擔心我，我會坦然面對。雨傘運動，不屈不撓，公民抗命，無畏無懼。

陳淑莊


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712025036/https://www.hkcnews.com/aboutus/#subscribe)

---

![博客 | 特約轉載](https://web.archive.org/web/20210712025036im_/https://www.hkcnews.com/uploads/avatars/b9253e8a-10e3-49ef-b6c4-24b3101fd809.png?1997537264)

**博客 | 特約轉載**


