---
title: "古巴行（21） 唔正常嘅生活日常"
date: "2019-04-04"
author: "骷髏小姐在古巴"
category: "眾說"
tags:
  - "香江"
  - "HK"
  - "香港"
  - "Hong Kong"
  - "古巴"
  - "古巴共和國"
  - "個體戶"
url: "https://web.archive.org/web/20210727052954/https://www.hkcnews.com/article/19473/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-19473/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD21%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/19473/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-19473/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD21%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 古巴行（21） 唔正常嘅生活日常

一直以來，古巴大部份（85%）勞動人口係公務員，510萬人鐵碗飯，仲唔使交稅添，呢個情況喺2010出現翻天覆地嘅變化。

<figure>
<img src="https://web.archive.org/web/20210727052954im_/https://www.hkcnews.com/news_新聞/hk-discuss/2019/04/個體戶-古巴-20190404043752_1ff3_large.png" alt="">
</figure>

公務員平均月入US$ 20，個體戶收入會多啲，但申請攞牌嘅人數，遠低於政府嘅目標，唔算好成功，反映生意唔易做。

### 個體戶生意唔易做

近年去過古巴嘅，唔少住過民宿，食過民營餐廳，個體户好似遍地開花，但個體戶失敗嘅例子，其實唔少。失敗其中一原因，係競爭劇烈，因入行門檻太低。最多人申請攞牌嘅係旅遊業：飲食、民宿同的士司機等。客廳變餐廳、睡房變旅客房間，同埋一架單車就可做單車的士，易入行，競爭劇烈生意唔易做。另外，稅重（每年收入US$2,300或以上，入息稅50%），難以負擔。

仲有，缺乏材料：做pizza嘅缺麵粉、電工缺電線、木匠缺木材、水喉匠缺水喉.......下刪一萬字。個體戶發牌制，令部份消費品零售同服務，可以喺市場自由買賣，但一切材料仍由國企生產同營銷，國企供應追唔上零售市場需要，造成瓶頸，唔少個體戶執笠收場。

美國對古巴嘅經濟制裁政策，五十年不變，但好諷刺，個體戶需要嘅材料，竟然唔少嚟自美國。原來美國前總統Obama放寬旅遊限制，容許美籍古巴裔人番古巴探親（之前非法），於是美國嘅親戚每次探親都搬幾大箱行李，幫古巴親戚帶貨帶材料，當然，其中唔少職業水貨客。將古巴經濟打沉嘅，係美國，「打救」古巴個體戶嘅，都係美國；古巴人對美國，愛恨難分。

不過最攞命嘅係，古巴政府政策模糊，龍門任搬。一個例子：時裝店。古巴國產成衣又貴又老套，2009開放個體戶牌照嗰陣，唔少人攞牌入口南美成衣賣，本來進口外國貨入嚟古巴賣，係非法，不過，政府大鑼大鼓叫人攞牌，呢啲進口時裝店，開到成行成市，完全無事，但到咗2013政府突然間雷厲風行執法，話進口外國成衣，打擊本地成衣生產喎，國進民退，哈哈，係咪好似中國國策？古巴政府話改就改， 唔理呢2萬間進口時裝店嘅死活，完全唔記得當初係古巴政府勸人落搭架，不愧專制政權特色。

古巴個體戶牌照制，令人諗起古巴嘅黑市市場，同埋"To be, or not to be"呢句說話。

### "To be, or not to be"──大話同歪理嘅生活日常

古巴所有企業國營，但計劃經濟毫無彈性，多年來供應需求一直脫節，未有個體戶牌照制前，如果你想食魚，國營配給店未必有得賣，如果咁啱有個打魚嘅friend，同佢買條魚食，雖然非法唔過份呀；又如果你想去國營商店買建材補屋頂，sorry，供應緊張請排隊，好，乖乖守法等咗幾年，但爛屋頂等唔到，冇法，只有把心一橫，托熟人搵門路，買咗啲你需要，但來歷不明嘅建材......日積月累，成就咗古巴龐大嘅黑市市場，亦交織成古巴人嘅人際關係網，係一張互利嘅路線圖，一入網羅，習慣咗，就難以抽身。

未有個體戶牌照制前，如果你工餘打魚，將捉到嘅魚，靜雞雞非法賣俾相熟親友，而家有咗個體戶牌照制，你會點做？（1）申請個賣魚牌，選擇見光，乖乖交入息稅利得稅，洗底回歸正途？（2）繼續留喺黑市，繼續逃稅？抑或（3）選擇見光，但逃稅？因古巴發票幾乎唔存在，逃稅借火咁易。"To be , or not to be, that is the question."，呢啲就係古巴人每日面對嘅現實。

黑市市場，我哋零經驗，只可想像，"to be, or not to be"，對我哋或者係掙扎，但古巴人多年物資短缺，黑市已成生活不可分割一部份，佢哋或者習慣咗已無感？唔「正常」嘅黑市，喺古巴扭曲制度下，成為改善生活嘅理所當然。諗起一啲不能認同，但被逼接受嘅生活日常，人點面對？思想雲遊，諗起香港，香港呢幾年嘅發展急速下滑，開始體會"to be, or not to be"呢個掙扎。

<figure>
<img src="https://web.archive.org/web/20210727052954im_/https://www.hkcnews.com/news_新聞/hk-discuss/2019/04/黑市-個體戶-古巴-20190404043840_3640_large.png" alt="">
</figure>

特區政府嘅大話同歪理，已成為生活日常，初初聽，好嬲好扯火，但更多更大嘅大話歪理同荒謬事，無日無之，會唔會開始習慣漸漸麻木？唔正常事，開始習以為常，咁可以點對抗？

近嘅如國歌法，學校好快被逼教歪理，被逼示範謊言，作為教師、家長、香港人，點樣面對？喺日常生活中，點樣面對一個黑白顛倒嘅謊言世界？多年嚟，我哋一直唔使同共產黨交手，而家終於天真不再。諗起當年東歐對抗共產黨嘅謊言，我哋嘅對抗謊言之路，又係何模樣？

> **要結束鎮壓，人們須要抵制謊言，並學習「在真理良知中生活。** （索贊尼辛，蘇聯著名作家及異見份子）


> **哈維爾用一個蔬果商做例，蔬果商在商店裡展示了「世界工人，團結起來！」的標語，因為不展示的話，可能被視為不忠；展示，並不表示蔬果商擁抱政權，而是對政權屈服的象徵。在這種制度下，為了內心平靜，為了生存，人們生活在謊言中，遮掩真正信念和渴望，做政權要人們做的事情。**   
 **但哈維爾建議人們「不必接受謊言」，不認同的標語，蔬果商可以不展示；假選舉，可以不投票；；在政治會議上，可以說出真正想法 ——在真理良知中生活」 ，這樣可以打破支撐政權體制的遊戲規則。** （哈維爾，捷克著名作家及異見份子）


資料來源：

(1)"Cuba legalises small and medium private businesses", 2016,BBC

(2)"Tighter rules threaten Cuba's independent clothes sellers",2013, BBC

(3)"Cuba sets out rules and taxes for self-employed workers", 2010,BBC

(4) “The Power of the Powerless”, [Václav Havel](https://web.archive.org/web/20210727052954/https://en.wikipedia.org/wiki/Václav_Havel) .

(5)"Live Not By Lies", Alexander Solzhenitsyn

**初稿25.03.2014，2019年3月修訂更新**


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210727052954/https://www.hkcnews.com/aboutus/#subscribe)

---

![博客 | 骷髏小姐在古巴](https://web.archive.org/web/20210727052954im_/https://www.hkcnews.com/uploads/avatars/f89b61de-2cbc-455f-9d7f-9a24e640787b.png?319384929)

**博客 | 骷髏小姐在古巴**

【骷髏小姐・古巴札記】2013年12月底，往古巴旅遊兩星期，回來後我做了一件有點不尋常的事——繼續埋首古巴的延伸閱讀，更一口氣寫了26篇有關古巴的文章；古巴不單是一個充滿驚喜的國家，古巴更觸動了我。這些文章是古巴行的扎記。除了旅行的觀察和背景資料，亦紀錄了和古巴人的接觸，也分享曾經叩過的門，和門後那不可預知的天地。
