---
title: "《ERROR自肥企画》當下最有社會責任嘅電視節目"
date: "2021-05-23"
author: "林兆彬"
category: "眾說"
tags:
  - "ViuTV"
  - "ERROR"
  - "Error自肥企画"
url: "https://web.archive.org/web/20211023045736/https://hkcnews.com/article/41576/error%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-error-viutv-41576/%EF%BF%BD%EF%BF%BD%EF%BF%BDerror%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/41576/error%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-error-viutv-41576/%EF%BF%BD%EF%BF%BD%EF%BF%BDerror%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 《ERROR自肥企画》當下最有社會責任嘅電視節目

查小欣同屈穎妍鬧爆《ERROR自肥企画》意識不良、冇社會責任，唔該佢哋睇哂十五集節目先至好評論。不過都係算啦，佢哋肯肯定睇唔明個大結局，亦唔會明白點解節目會引起香港人咁大迴響。

<figure>
<img src="https://web.archive.org/web/20211023045736im_/https://hkcnews.com/news_新聞/hk-discuss/2021/05/ViuTV-ERROR-Error自肥企画-20210523033227_b691_large.jpg" alt="">
<figcaption>《ERROR自肥企画》第15集：〈電視？為什麼？〉 截圖</figcaption>
</figure>

我睇咗29年電視，都未曾睇過香港有《ERROR自肥企画》呢d咁有深度嘅綜藝節目，大結局勁啊，同第一集玩首尾呼應，再次惡搞1995年嘅日本動畫《新世紀福音戰士》嘅經典結局，令人拍哂手掌。當年動畫據聞因為經費不足同埋製作進度落後嘅關係，所以喺中段開始改變風格，最尾兩集更大暴走，使用大量意識流畫面、靜止鏡頭、心理獨白，探討大量心理學同哲學問題，睇到觀眾頭都大埋，廿幾年嚟被喻為「神作」。而《ERROR自肥企画》唔單止令大家每晚11點鐘乖乖哋睇電視，仲顛覆咗觀眾對電視節目嘅想像，將佢形容為「神作」都絕不誇張。

<figure>
<img src="https://web.archive.org/web/20211023045736im_/https://hkcnews.com/news_新聞/hk-discuss/2021/05/ERROR-Error自肥企画-ViuTV-20210521024319_2be6_large.jpg" alt="">
<figcaption>《ERROR自肥企画》第1集截圖</figcaption>
</figure>

最初我哋可能會以為《ERROR自肥企画》只係好似以前ERROR嘅綜藝咁繼續sell玩得好痴線好搞笑，但望返轉頭，其實《ERROR自肥企画》第一集開頭惡搞《新世紀福音戰士》已透露咗節目嘅深層意義。旁白話：「唔移民嘅話，香港呢個爛攤子就點都係你架啦！面前嘅困境，你有冇能力打敗佢呀？」節目表面上係一個綜藝遊戲真人騷，但內裡其實係一個「心靈輔導療程」。治療邊個？唔係ERROR四子，而係治療無力感超重、對未來感到絕望嘅香港人。「如果唔移民嘅話，究竟點樣繼續喺香港生活？」呢個問題一直困擾著唔少人。   
   
 《ERROR自肥企画》呢十五集都設計得好好，唔知係經過精心計算定係運氣驅使，一步一步咁帶領觀眾「入坑」。頭五集嘅內容係主打搞笑痴線，玩唔同嘅自虐遊戲，例如有「死亡行星」不斷帶畀觀眾歡樂，吸引觀眾追落去。而「個人自肥企画」環節有少少似2020年《ERROR自救TV》，講ERROR四子努力嘗試然後成長，今次以193同保錡最為明顯，分別成功製作第一首SOLO MV，又學識唔同技能，用汗水去感動觀眾，鼓勵觀眾追夢、唔好放棄。第五集嘅「暴走族」MV同樣都係好熱血，感動到觀眾。   
   
 去到第六集至第十集，其實講緊今日嘅香港已經變咗，已經唔再係以前嘅香港，節目內有唔少符號，睇得明嘅就自然明。例如，「侏羅紀公主」嘅「速龍」同「上返行人路」、「錯誤體育祭」嘅遊戲規則；「香港ERROR遊」嘅「Hello！Hello！」喚起童年回憶，又加入反資本主義對白、播《國際歌》、黃店、不斷重覆「Free」和「Freedom」字眼、最後有「I Want You HK（黃心心）」畫面；第十集出海搵中華白海豚，暗批港珠澳大橋破壞海洋生態。

<figure>
<img src="https://web.archive.org/web/20211023045736im_/https://hkcnews.com/news_新聞/hk-discuss/2021/05/ViuTV-ERROR-Error自肥企画-20210523033248_29d2_large.jpg" alt="">
</figure>

第十一集開始，節目主題明顯圍繞「堅持」。「BTS（Behind The Scene）」嗰集講工作花絮，製作團隊點樣喺冇乜budget嘅情況下仍然堅持製作節目，「致一直還在堅持的人」畫面引起好大迴響，除咗係欣賞幕前幕後堅持追夢之外，當然有政治上嘅投射，黃絲們對號入座，得到一種被鼓勵的感覺。之後幾集又講ERROR四子在演藝路上嘅堅持，令觀眾感受到努力嘅成果。喺今時今日嘅香港，講人話唔係容易嘅事，連油尖旺區議會想整「香港加油」燈飾，都被民政署以「為免引起誤會及影響社會和諧」理由封殺，所以電視節目叫人「堅持」都幾大膽。   
   
 第十五集「電視？為什麼？」，惡搞《新世紀福音戰士》經典結局，突然將節目推向超高嘅高度，簡直係電視史上最大嘅自我反思。內容充滿哲學，先討論「點解公司要拍節目？阿Dee點解要拍節目？ERROR組合是什麼？」然後再反思「娛樂」同「電視娛樂」嘅本質，某一刻更好像推翻過去十四集嘅意義，最後再得出答案：電視係對抗零碎娛樂嘅武器，承載重大意念。喺呢八分鐘短劇入面，有大量對白都令香港人很有共鳴，例如：

> **「最痛嘅時候，都可以不按牌理咁歡笑，係ERROR發放嘅意義，係呢時代大家都需要嘅能力。」**   
 ****   
 **「唔好畀戰鬥既定嘅符號所規限，每日自肥，總會得到力量！要耐心靜候！」**   
 ****   
 **「要戰勝荒謬，首先要接受荒謬嘅必然性。文明總會勝利，係信念！」**   
 ****   
 **「相信一種價值，因為價值係由我哋主觀去定義。 只要你相信，佢永遠都會存在。」**   
 ****   
 **「就算所有事都唔順利，都要記住自己能夠貢獻到嘅嘢，唔好否定你當初相信嘅價值。」**   
 ****   
 **「每次懷疑嘅時候都問一次自己，點解會喺度，喺度又係做乜嘢。如果未搵到答案，咁就再試一次，唔好停止嘗試。」**   
 ****   
 **「ERROR並唔係唯一戰鬥緊嘅人，只要一日仲留喺呢片土地上，每一個人都用自己嘅方式，喺自己嘅崗位戰鬥，一個人唔會成功，但如果每一個人都盡力嘅話，每一個人都盡力嘅話！」**


如果對未來冇希望，其實好難生存落去。對前景感到迷惘嘅香港人，相信睇完呢集之後，會獲得一種難以形容嘅力量，好似知道返自己嘅崗位同埋方向，重新對未來抱有希望，哪怕只係一絲希望。   
   
 總結，有人鬧《ERROR自肥企画》冇社會責任？正正係相反，因為節目建立緊香港人今時今日最需要嘅精神——無論環境點惡劣都唔好放棄，堅持信念，努力做好自己，耐心靜候。其實「自肥」唔係「自肥」，係「自強」至啱。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211023045736/https://hkcnews.com/aboutus/#subscribe)

---

![博客 | 林兆彬](https://web.archive.org/web/20211023045736im_/https://hkcnews.com/uploads/avatars/84a6ab14-8ced-41eb-8dda-f7638d54447f.png?502377077)

**博客 | 林兆彬**

【林兆彬・政影雜評】90後，前區議員，喜歡電影和日劇。寫文章，只為了寫出更好的自己。Facebook: http://www.facebook.com/orochi.ben.lam
