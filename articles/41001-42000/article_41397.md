---
title: "【將被消失】40年火炭大排檔　最遲2024年清拆　檔主望原區重置"
date: "2021-05-16"
author: "記者黎卓欣"
category: "眾聞"
tags:
  - "火炭大牌檔"
  - "麥梓健"
  - "火炭區發展"
url: "https://web.archive.org/web/20210712061804/https://www.hkcnews.com/article/41397/%E7%81%AB%E7%82%AD%E5%A4%A7%E7%89%8C%E6%AA%94-%E7%81%AB%E7%82%AD%E5%8D%80%E7%99%BC%E5%B1%95-%E9%BA%A5%E6%A2%93%E5%81%A5-41397/%E3%80%90%E5%B0%87%E8%A2%AB%E6%B6%88%E5%A4%B1%E3%80%9140%E5%B9%B4%E7%81%AB%E7%82%AD%E5%A4%A7%E6%8E%92%E6%AA%94-%E6%9C%80%E9%81%B22024%E5%B9%B4%E6%B8%85%E6%8B%86-%E6%AA%94%E4%B8%BB%E6%9C%9B%E5%8E%9F%E5%8D%80%E9%87%8D%E7%BD%AE"
original_url: "https://www.hkcnews.com/article/41397/%E7%81%AB%E7%82%AD%E5%A4%A7%E7%89%8C%E6%AA%94-%E7%81%AB%E7%82%AD%E5%8D%80%E7%99%BC%E5%B1%95-%E9%BA%A5%E6%A2%93%E5%81%A5-41397/%E3%80%90%E5%B0%87%E8%A2%AB%E6%B6%88%E5%A4%B1%E3%80%9140%E5%B9%B4%E7%81%AB%E7%82%AD%E5%A4%A7%E6%8E%92%E6%AA%94-%E6%9C%80%E9%81%B22024%E5%B9%B4%E6%B8%85%E6%8B%86-%E6%AA%94%E4%B8%BB%E6%9C%9B%E5%8E%9F%E5%8D%80%E9%87%8D%E7%BD%AE"
---

# 【將被消失】40年火炭大排檔　最遲2024年清拆　檔主望原區重置

**火炭區工廠林立，一群大排檔屹立在區內近40年。疫情前，這裡曾晚晚燈火通明，越夜越旺。白天地盤工、街坊坐在電視下，吹著電風扇食碟頭飯；晚上區外熟客帶新鮮海鮮來加工開大餐，坐在户外喝杯透心涼啤酒。若遠處傳來叫囂聲，非山城的中大生莫屬。染了七彩髮色的年輕男女，成群結隊來吃宵夜，一邊吃馳名乳鴿、雞粥，一邊呼喊迎新營口號，好不熱鬧。**

**這些光景，或止於2024。**

**食環署人員上周一（10日）與火炭大排檔檔主及兩位區議員會面，宣佈將於2024年前清拆東面及西面熟食市場。檔主可選擇一筆過每檔203,000元賠償金，或搬遷至其他街市的空置檔口。惟不少檔主希望可原區重置，先搬後拆，保留著那一口呷了40年的雞粥風味。**

<figure>
<img src="https://web.archive.org/web/20210712061804im_/https://www.hkcnews.com/news_新聞/hk-discuss/2021/05/火炭大牌檔-火炭區發展-20210513221718_2414_large.jpg" alt="">
<figcaption>有40年歷史的火炭東熟食市場。黎卓欣攝</figcaption>
</figure>

1982年啟用的火炭東熟食市場及火炭西熟食市場，均為政府用地，東面有32檔，佔地645平方米，分別由「津津／錦記」、「德記／舊泰源」及「岐記」經營；西面則有15檔，佔地544平方米，分別由「新泰源」、「石器時代」、「老香港」及「御膳廚房」經營。

隨著區內多個住宅項目相繼落成，居民對社區設施需求增加，政府上年度《財政預算案》提出，預留火炭西熟食市場，及毗鄰的山尾街遊樂場及停車場用地，興建綜合大樓用途，預期會有體育館、圖書館等康體設施，但實際設計未定。

#### **至於火炭東熟食市場則未有任何發展計劃，惟食環署今周一與區議員及檔主會面時，宣佈要求所有大排檔均須於2024年前清拆。**

食環署人員在會議上提出兩個過往清拆街市時曾用過的賠償方案，方案A是結業，領取27個月租金賠償，或一筆過每檔203,000元賠償，上限為80萬元。擁有多檔的租戶，最多亦只獲賠80萬，並以價高者為最終賠償額。

方案B是搬遷，租户可獲安排搬至其他街市的空置檔口，並領取24個月租金賠償，或18萬特惠金，以價高者為最終賠償額。

當時，有租户曾提出希望能仿效大埔綜合大樓，預留一層作熟食市場，讓大排檔能原區安置，惟食環署人員僅表示意見已收悉，未有進一步回應或承諾。

### 檔主：望先搬後拆，保留乳鴿雞粥

穿著帶點污漬的汗衣、一頭灰白髮的陳伯伯，是火炭東熟食市場、泰源大排檔的負責人。檔口現時聘請了十多位員工，大部分都由40年前開業做到今日。

<figure>
<img src="https://web.archive.org/web/20210712061804im_/https://www.hkcnews.com/news_新聞/hk-discuss/2021/05/火炭區發展-火炭大牌檔-20210513221632_298e_large.jpg" alt="">
<figcaption>近60歲的泰源大排檔的負責人陳伯伯，仍希望繼續把檔口做下去。黎卓欣攝</figcaption>
</figure>

方案A中政府每檔賠約20萬元，陳伯伯帶點勞氣直言，上限每租户80萬元是顯然不足：「有乜用啫？我哋做咗40年，過多3年都60歲，仲可以做啲乜啫？學政府咁講去再培訓呀？即係焗我哋退休，咁要我哋退休最簡單係咪要畀筆退休金我哋？」

> **成世人都擺哂喺到，你試吓做咗幾廿年吖！你問吓啲官、林鄭份退休金有幾多？做咗幾廿年，你話拆就拆， 真係要拆就好好補償，如果唔係就唔好拆！**


由於東面大排檔仍未有清拆後藍圖，陳伯伯稱，大部分檔主都希望先等綜合大樓落成後，才搬遷到熟食街市：「希望個市政大樓有做飲食，起好後我哋再搬過去，唔好拆住先，又可以保留我哋嘅乳鴿、雞粥。如果無咗，就無㗎喇喎，無第度食到㗎喇喎！大排檔嘢食，應該要好好珍藏，唔好到時變咗嗰啲……乜嘢回憶！」陳伯伯眉頭一皺。

### 爭取原區重置　仍有後生想繼承

不滿政府方案的，還有位於火炭西熟食市場、開業15年的「御膳廚房」老闆周先生，他批評每檔20萬的賠償額過低：「佢話係跟返以前收其他街市嘅方案，但你十年前收係咁嘅價錢，依家收又係咁嘅價錢，比例上唔啱囉！」

<figure>
<img src="https://web.archive.org/web/20210712061804im_/https://www.hkcnews.com/news_新聞/hk-discuss/2021/05/火炭區發展-火炭大牌檔-20210513221639_16ae_large.jpg" alt="">
<figcaption>檔主周先生直言一直安守本份經營，未料突然獲悉檔口被收回。黎卓欣攝</figcaption>
</figure>

他說，以前一直有傳政府想清拆大排檔重建，但一日未證實，他仍舊安守本份、好好經營。直至前幾天食環召開大會，才獲悉自己檔口將被收回，事前未經任何諮詢。

他苦笑覺得有點「肉隨砧板上」：「佢哋係業主，我哋係租客，喺佢立場要收返塊地，就一定要收，至於賠償到幾多，佢可以話幾多都得。」

檔主們討論過後，明言亦不會接受此方案B，即搬到其他街市繼續營業，覺得是執「豬頭骨」，「嗰啲地方冇人要，一係人流唔得，一係偏僻」。因此大家早有共識，要爭取在綜合大樓設立熟食中心，原區安置。在大會後，周先生曾再個別與食環人員會面，對於檔主要求於綜合大樓設立熟食中心，他指食環的態度仍是不置可否，含糊其辭。

已屆退休之齡的周先生，擦擦鬢旁的汗水，笑說在疫情下生意受創，有想過索性退休，但亦想有人繼承，所以想爭取在熟食中心重開：「到咗呢個年紀，雖然我有我諗法，可能會選擇退休，但後生都想做，所以希望政府部門可以安置返佢哋。」

十幾年的生意，周生周太一人炒檔、一人收銀，在城門河旁看著火炭慢慢由淡變旺，突然說要清拆，哪能輕易放下？ 他望望坐在身旁的太太說︰

> 我哋好開心同班街坊食客打成一片，佢哋可以電話落定order，想食咩都安排畀佢。我真係唔捨得架，如果你話真係冇得做....


身穿鮮黃色員工Polo衫的周太補充：「頭先啱啱先有客話，呢度就嚟拆，所以專登嚟食嘢。（仲有3年喎？）佢哋心態唔同咗嘛！如果拆咗，我哋就無得落樓面，無得再同班街坊吹水，無咗呢個地方，呢啲嘢就消失架喇！」

<figure>
<img src="https://web.archive.org/web/20210712061804im_/https://www.hkcnews.com/news_新聞/hk-discuss/2021/05/火炭大牌檔-火炭區發展-20210513221623_176b_large.jpg" alt="">
<figcaption>火炭大排檔是該區在夜晚和周末仍經營的食肆。黎卓欣攝</figcaption>
</figure>

### 居民望增建設施　惟需交代收地用途

是否人人都想保留大排檔？公民黨沙田區議員麥梓健搖頭，坦言有些火炭居民並不喜歡大排檔。「因為覺得難食囉，尤其工廈依家選擇多咗，有比較就有競爭。」即使如此，他認為大排檔仍有保留的需要︰「其實工廈星期六日通常唔開門，亦收好早，大排檔係專俾啲夜晚收工想買嘢食，或者星期六日要開工食飯嘅人。」

<figure>
<img src="https://web.archive.org/web/20210712061804im_/https://www.hkcnews.com/news_新聞/hk-discuss/2021/05/麥梓健-火炭區發展-20210513222944_1ffb_large.jpg" alt="">
<figcaption>公民黨沙田區議員麥梓健。黎卓欣攝</figcaption>
</figure>

**他補充：「居民各自有大家的著眼位，大部分人都覺得發展西面係應該嘅，因為真係有必要起多啲社區設施，但東面政府又無講收嚟做乜，咁點解要收呢？」**

火炭交通擠塞情況嚴重，麥梓健形容政府近年規劃在外處「插針式起樓」，東一幢、西一幢，區內人口將大幅增加，但交通配套卻沒有改善。

由於只得一條行車道出市區，每日的上、下班時間常常擠得水洩不通，甚至有校巴拒絕駛進區內。他擔心若政府把收回來的土地作住宅用途，會令區內交通問題加劇，亦有不少居民反映「依家已經塞到爆」：「真係擔心會變下一個觀塘！」

另一位沙田區議員、民主黨周曉嵐亦坦言，火炭區社區設施確有不足，尤其新屋苑相繼落成，居民需求就更大。不過，《財政預算案》本來只寫明要清拆火炭西熟食街市及山尾街遊樂場，興建綜合大樓提供社區設施，但食環卻宣佈將東熟食市場一併清拆。

<figure>
<img src="https://web.archive.org/web/20210712061804im_/https://www.hkcnews.com/news_新聞/hk-discuss/2021/05/火炭大牌檔-20210513222957_1487_large.jpg" alt="">
<figcaption>沙田區議員、民主黨周曉嵐。黎卓欣攝</figcaption>
</figure>

**周曉嵐又留意到，立法會早前討論有關工廈議題時，曾提及打算收回熟食街市旁的穗輝工業大廈作住宅用途，令他質疑政府「借啲意成塊地收哂攞嚟發展」。**

他續指，會要求食環署將有關規劃放到區議會議程討論，希望政府能承諾設立熟食中心，清楚交代發展藍圖，並改善賠償方案。

畢業於中大社會學系的周曉嵐說，火炭大排檔對中大學生尤其重要，是承傳文化的關鍵：「中大嘅獨有文化，就係每年Ocamp（迎新營）或者成莊、Hall O (宿舍迎新營)之後，大家會去食宵，以前會見到幾廿歲嘅老鬼都專登返嚟，對每個中大生都係個好重要嘅經歷同回憶。尤其呢兩年因為各種原因無咗迎新營，若然連大排檔都無埋，成個文化真係會無咗。」

眾新聞向食環署查詢有關收地計劃的詳情，截稿前未有回覆。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712061804/https://www.hkcnews.com/aboutus/#subscribe)
