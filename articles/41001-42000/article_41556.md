---
title: "【港大學生會補選】4人閣「薪燧」逆流參選　低調換生存空間　避觸怒校方盼維持現狀"
date: "2021-05-22"
author: "記者鄭啟智"
category: "眾聞"
tags:
  - "港大學生會"
  - "薪燧"
url: "https://web.archive.org/web/20220125221705/https://hkcnews.com/article/41556/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-41556/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD4%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/41556/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-41556/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD4%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【港大學生會補選】4人閣「薪燧」逆流參選　低調換生存空間　避觸怒校方盼維持現狀

港大學生會補選將於星期一（24日）開始投票，在國安法劍指大專學界之際，候選內閣「薪燧」逆流參選，盼望保住學生會血脈，在夾縫中尋求生存空間。「薪燧」亦一改過去多年港大學生會的取態，在政治議題上保持低調。但他們強調，「薪燧」的本土立場堅定，港大學生會亦不會絕迹政治。

4月底，港大校方與學生會「割蓆」，停止為學生會代收會費、收回學生會會址等。「薪燧」承認要避免觸怒校方，維持與校方溝通，希望在任內保住學生會會址，並逐步減少對校方依賴。

<figure>
<img src="https://web.archive.org/web/20220125221705im_/https://hkcnews.com/news_新聞/hk-discuss/2021/05/薪燧-港大學生會-20210521183748_2e33_large.jpg" alt="">
<figcaption>「薪燧」4名成員：（左起）候選大學事務秘書黃靖軒、候選會長郭永皓、候選財務秘書麥晉棋、候選行政秘書林隆輝。鄭啟智攝</figcaption>
</figure>

### 敏感議題不表態  低調換生存空間

「薪燧」的政綱沒有大量篇幅談政治立場與主張，只輕輕提及捍衛本土文化與身分認同，反而著墨更多在校政問題。候選會長郭永皓說：「例如上年支莊會標籤做外務莊，咁我哋一定唔會係咁先啦。或者2015至2018年可以好自由咁討論香港前途問題，但好明顯而家都做唔到啦，咁所以我哋一定要將個focus switch返去內務。」

在補選諮詢大會上，「薪燧」曾被同學質疑何謂「低調地」處理政治議題，郭永皓解釋，「薪燧」會減少就政治議題高調表態、發表聲明，亦不會舉辦針對政治議題的示威集會。他續說，「薪燧」會按議題評估風險，如果觸及國安法、港獨等敏感議題將不會表態。郭永皓特別提及，今年4月中《人民日報》點名狠批港大學生會發公開信抹黑國安教育、破壞憲制秩序，是必須切除的「毒瘤」。他坦言，不希望港大學生會繼續承受來自來自左報、甚至官媒的壓力。

<figure>
<img src="https://web.archive.org/web/20220125221705im_/https://hkcnews.com/news_新聞/hk-discuss/2021/05/港大學生會-薪燧-20210521183853_2c50_large.jpg" alt="">
<figcaption>「薪燧」候選會長郭永皓。鄭啟智攝</figcaption>
</figure>

處於政治風暴的風眼，郭永皓無奈承認，「薪燧」不得不迴避紅線。「空間應該越來越窄㗎，但我哋有冇力量衝破條紅線呢？好明顯就未有。所以無論係港大學生會，定係任何地方嘅團體，我都覺得係要儲存實力，係要連結內部力量。當有呢個力量先有可能衝破呢條紅線，唔係貿貿然去撞佢、去碰佢。」

「即係好似打機咁，個敵人level 99，你而家先至得level 10，你每次都去打佢，咁一定係你輸㗎喎。咁所以而家要做嘅就係令自己升level，無論係內部力量團唔團結，定係自己嘅思想，我哋都要upgrade自己。」

### 低調非妥協「妥協係咩都唔做」 六四續「洗柱髹橋」、推本土理念

保持低調以換取生存空間，是否一種妥協？郭永皓不假思索否認道：「捐窿捐罅囉，唔覺得係妥協。我哋嘅理念都係喺縫隙度生存，我哋覺得有空間可以做嘢嘅時候，我哋咪去做應該做嘅嘢⋯⋯ 其實如果妥協嘅話，就係咩都唔做。但我哋唔係咩都唔做，我哋只係搵空間去做，所以絕對唔係妥協。」

「薪燧」著力於校內議題，例如爭取重開飲水機、增設衛生巾售賣機，但他們強調「薪燧」不是「福利莊」，仍會講政治、推廣本土理念，六四前夕會按傳統洗擦「國殤之柱」和重髹太古橋。候選財務秘書麥晉棋說，在保持低調的同時，他們的本土立場堅定，港大學生會亦不會在政治議題絕跡。「我哋支莊覺得外務要低調做，但我哋嘅立場係firm嘅、係硬嘅，我哋想推廣嘅理念照樣繼續推廣，立場上係堅定嘅⋯⋯ 我哋唔會不斷出聲明、不斷見記者，盡量用一個低調啲嘅方式推廣我哋嘅理念。」

<figure>
<img src="https://web.archive.org/web/20220125221705im_/https://hkcnews.com/news_新聞/hk-discuss/2021/05/港大學生會-薪燧-20210521183726_2e80_large.jpg" alt="">
<figcaption>「薪燧」表示六四前夕會按學生會傳統「洗柱髹橋」。鄭啟智攝</figcaption>
</figure>

「薪燧」計劃透過迎新活動、校內街站、展覽等，宣揚本土理念。例如籌辦講解外國民主化歷史的展覽，探究外國的民主進程，讓同學從中學習。郭永皓認為，社會彌漫政治無力感，加上港大同學對校政的認識和關心減少，令學生會難以凝聚力量就對校政和時事表態。「港大學生會貿貿然發起啲行動，就好似前面有班領袖好快衝向前，但後面啲人跟唔到佢哋。」他承認學生會難以紓解社會氣氛帶來的無力感，但「薪燧」希望「先主內，後主外」」，一方面透過成功為同學爭取福利，令同學覺得學生會「有用」；另一方面增加同學對校政的關注與了解，先鼓勵同學關心校政議題，再就政治問題發聲。

### 避觸怒校方換溝通空間   盼漸減對大學依賴

4月底，港大校方譴責學生會行事日趨政治化，與學生會「割蓆」，宣布停止為學生會代收會費、協助財務管理，又收回學生會會址和設施管理權。對於應對校方「割蓆」的策略，「薪燧」不願透露太多，稱不想自揭底牌。但「薪燧」透露已有計劃如何自行收取會費，有信心能收取大部分會費；一旦校方正式收回學生會大樓，則不排除有實際行動。但他們仍然希望與校方溝通，重建關係，爭取在任期內保持現狀。

候選大學事務秘書黃靖軒表示，校方發表聲明「割蓆」當日，亦有主動約見「薪燧」，相信與校方仍有溝通空間和合作餘地。「我哋嘅身位佢都肯同我哋傾，呢件事都大㗎嘛，其實如果佢想捽死我哋嘅話，唔需要搵我哋傾囉。咁但係佢inform我哋，問我哋有咩睇法，來年有咩安排，其實kind of講緊我哋仲有一個合作空間，事件仲有改善餘地。」

<figure>
<img src="https://web.archive.org/web/20220125221705im_/https://hkcnews.com/news_新聞/hk-discuss/2021/05/薪燧-港大學生會-20210521183930_95e2_large.jpg" alt="">
<figcaption>「薪燧」候選大學事務秘書黃靖軒。鄭啟智攝。</figcaption>
</figure>

「薪燧」的大方向，是在任內維持與校方的合作關係和溝通、保留會址，並逐步達致財政獨立，減少對大學的依賴，增加談判籌碼。郭永皓說：「我哋而家就係太多嘢俾佢威脅緊，佢手上有我哋太多嘅籌碼威脅我哋，我哋冇得鬧返佢轉頭，我哋冇得強硬咁對佢，我哋冇得同佢割席返轉頭。」

儘管「薪燧」期望與校方平起平坐，不想進行有前設和條件的溝通，但他們承認為了與校方溝通，要在政治議題上保持低調，避免觸怒校方。黃靖軒道：「我哋都希望可以唔惹怒校方，喺唔會令佢哋即刻㩒死我哋嘅情況下，我哋可以做返政治嘢，但同時可以喺呢段時間保留返我哋嘅會址，同埋部分嘅財政support。」

<figure>
<img src="https://web.archive.org/web/20220125221705im_/https://hkcnews.com/news_新聞/hk-discuss/2021/05/港大學生會-20210521183632_234a_large.jpg" alt="">
<figcaption>港大校方指會收回學生會大樓管理權。「薪燧」表示正尋找歷史文件，嘗試證明學生會擁有大樓管理權。鄭啟智攝</figcaption>
</figure>

面對校方打壓，港大學生會似乎毫無還擊之力，甚至要避免觸怒校方來保住會址。郭永皓認為，學生會的議價能力來自同學的支持，但現在學生會似乎沒法動員同學。「如果上年11月副校委任事件，係逼爆咗成個happy park嘅，啲同學係逼爆咗成個中山公園嘅話，我哋覺得個情況可能好唔同囉。即係就係學校都見到，其實都無人支持學生會㗎啦，咁我做呢啲嘢驚咩啫，咪都係得幾十個人反對我，我唔洗驚㗎。」（編按：去年底，港大委任兩名中國學者申作軍和宮鵬為副校長引起爭議，其中申作軍曾被清華大學列為黨委委員。）他又強調，即使校方收回會址，港大學生會也不會消亡。「學生會係裡面嘅人，而唔係個地方。」

### 毋懼紀律處分  「付出與犧牲」貢獻港大

補選前夕，本來共有9人計劃參選，惟其餘5人因為家庭理由放棄上莊，最終只有4人組成「薪燧」報名參選。4人都表示，家人並不太贊成他們上莊，但尊重他們決定。其中郭永皓笑說，他是「呃下氹下」才說服家人讓他上莊。「即係話港大嘅情況好過中大㗎，唔會好似其他大學咁差㗎，呃下氹下咁樣囉。」

<figure>
<img src="https://web.archive.org/web/20220125221705im_/https://hkcnews.com/news_新聞/hk-discuss/2021/05/港大學生會-薪燧-20210521183824_1fc8_large.jpg" alt="">
</figure>

中大、科大、理大等大學學生會成員，連番被校方處分，紀律處分彷彿已成大學學生會的基本「入場券」。「薪燧」4人當中，候選會長郭永皓就讀三年級，其餘3人正就讀二年級。大學學位已經讀了大半，萬一因為上莊而被革除學籍，值得嗎？

郭永皓答得直率：「我自己就覺得degree張砂紙係浮雲囉，大學唔俾書我讀，咁我自己讀囉，我洗鬼靠佢。即係我覺得大學生讀書好多時候都係自學㗎啦，都唔係靠lecture講書，塞啲嘢俾你㗎嘛，佢唔俾我讀書咁我自己讀囉。」就讀工程學的他坦言，已經漸漸喪失對工程的興趣，覺得對香港幫助不大，反而想自學更多政治等各方面的知識。郭永皓又說選舉期還未展開，家人已被起底，住址、家人職業等全部在網上公開，坦言相比個人前途，更擔心對家人的安危和生活被滋擾。

在訪問中，郭永皓不下一次提及「付出與犧牲」的精神，期望不論甚麼時候，每個人都願意為群體而犧牲。即使上莊成本很高、犧牲很大，但他甘於為香港和港大「付出與犧牲」。

<figure>
<img src="https://web.archive.org/web/20220125221705im_/https://hkcnews.com/news_新聞/hk-discuss/2021/05/薪燧-港大學生會-20210521183813_2e55_large.jpg" alt="">
<figcaption>候選財務秘書麥晉棋。鄭啟智攝</figcaption>
</figure>

候選財務秘書麥晉棋就讀政治學與法學二年級，一旦因上莊被大學處分甚至被捕，對前途影響極大。他稱權衡過利弊得失，最後才決定上莊。他憶述當初選修政治學與法學，是希望令社會多一點公義，但認為投身法律界並不是唯一貢獻社會公義的途徑，參選學生會亦符合他的初衷。「你話將來出到嚟做大狀，可能改變得更加多，我會覺得當然係嘅。但既然而家都有得做，咁點解唔而家做咗佢先呢？我而家做，唔代表我將來一定唔可以做。」

「作為嗰個地方嘅人，我哋有責任關心嗰個地方嘅事，去幫嗰個地方貢獻。等如我哋係香港人，我哋喺香港，我哋要為香港貢獻。咁我哋入到嚟港大，我哋作為港大人，我哋都要為港大貢獻一分力。」

在這個年頭上莊，正如麥晉棋所言：「知其不可為而為之，盡做啦。」
