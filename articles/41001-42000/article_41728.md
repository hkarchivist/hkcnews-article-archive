---
title: "聯署促改善獄中酷熱環境　邵家臻：獄政問題存多年　非政治犯特別「唔捱得」"
date: "2021-05-28"
author: "記者黎卓欣"
category: "眾聞"
tags:
  - "邵家臻"
  - "石牆花"
url: "https://web.archive.org/web/20211027140536/https://hkcnews.com/article/41728/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-41728/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/41728/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-41728/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 聯署促改善獄中酷熱環境　邵家臻：獄政問題存多年　非政治犯特別「唔捱得」

**關注在囚人士的組織「石牆花」上周五（21日）發起「十萬。火急。行動」聯署，希望懲教署以人道理由，舒緩監房酷熱問題，成功在33個小時內收集10萬人簽名。天氣炎熱，但囚友只能飲熱水；倉內窗戶小而閘門密封難以散熱；在太陽曝曬下凍水涼也變熱水涼；飯枱工作枱全是鐵和不銹鋼等傳熱物料；女囚友甚至不能穿短褲。**

**組織創辦人、前立法會議員邵家臻說，熱到中暑、熱衰竭的例子比比皆是，但每每向懲教署查詢情況，對方只會拋下官式回答，稱沒有統計數字。**

**組織曾於上周日（23日）去信懲教署署長要求會面，本周四（27日）收到答覆，惟一字未有提及會面安排，僅重覆早前曾回應過的內容。邵家臻批評署方回覆只是「炒冷飯」，更在社交網站無奈道「等落雨快過等懲教署署長回應開會安排」，希望署方能積極和實際回應訴求。**

**邵家臻關心囚權多年，他指獄政問題一直存在，並非因有大量議員、政治人物入獄才無故而生，而是以前社會總是覺得「監獄同我好遠」、或者「嗰班人係犯、係有餘辜」，然而現在政治犯的比例增加，大眾開始思考獄中政策不公平或不人道的地方。**

**他直言：「以前一直就係，關你X事咩？但依家唔係，依家係他朝君體也相同。」**

聯署建議容許家屬入防中暑物資（如退熱貼、太陽油等）、增設凍水供應、增加沖涼次數及於監房頂層和外牆髹上隔熱塗層等。對於以上建議，以及要求約見懲教署署長，署方並未有正面回應，只在電郵回覆中，重複強調懲教署一直以來已持續採取多項措施，改善監獄內的羈押環境，包括更換風扇、將加裝牛角扇、安裝新式閘門及窗戶，以及分階段安裝防自殺設計的滾筒扇。

<figure>
<img src="https://web.archive.org/web/20211027140536im_/https://hkcnews.com/news_新聞/hk-discuss/2021/05/石牆花-邵家臻-20210527204959_2f17_large.jpg" alt="">
<figcaption>懲教署今早電郵回覆。黎卓欣攝</figcaption>
</figure>

<figure>
<img src="https://web.archive.org/web/20211027140536im_/https://hkcnews.com/news_新聞/hk-discuss/2021/05/邵家臻-石牆花-20210527171052_2964_large.jpg" alt="">
<figcaption>邵家臻向記者繪畫示意圖，新閘（左）比舊閘（右）更通風。黎卓欣攝</figcaption>
</figure>

不過，邵家臻最近從囚友口中打聽到，聯署發佈後署方其實有作出一些改善措施。赤柱監獄頂層三樓最熱，加上是二人一倉，環境更為侷促。現時做法是將部分原在三樓囚禁的囚友搬到地下，繼續二人一倉；或繼續留在三樓，但改為單獨囚禁。第二種做法是加設噴水裝置，邵家臻形容是「土製涼風機」，署方在倉外走廊放置能製造霧氣的大型機器，但有時「有機無水」，結果只在噴熱風。

早前懲教署曾拒絕接受新包裝的朱古力，擾攘多時才更新探監物資列表。轉包裝尚且要三番四次溝通才有改善，何況要署方接受新物資？邵家臻聞言反問：「如果唔肯做就咩都難！難在唔係技術，難在於佢嘅面子，佢點解要聽你講？」

他苦笑道，今次懲教的回應已算是快和正面，但強調署方的回覆只是「炒冷飯」：「雖然咁樣講係好悲哀。第一、牛角扇係炒冷飯、係公關，你用2019年嘅措施嚟回應我21年嘅簽名運動。第二，佢話加滾筒扇，但下年第二季先可以加到1500個囚室。由研究、試驗到加裝，足足用咗三年。」

「佢咁嘅回應已經唔係好defensive，懲教係好defensive，但係佢今次無同你話：唔熱呀、監房唔熱、監房不知幾涼，無人熱！起碼佢冇講啲咁嘅嘢 .... 」

邵家臻曾就女囚犯四季只能穿長褲的問題，去信申訴專員公署，質疑為何男性可以穿短褲，女性則被禁止。但署方要求「受屈人」親自投訴，不能由他代筆。

是否由女囚友親筆寫信投訴便可以？

邵家臻馬上搖頭：「梗係可以，但點解無呢？因為一舉手就畀人『釘倉』喇嘛！『未投訴、先找數』呀嘛！要明白呢啲嘢每日都發生緊，但點解一直無人講呢？」

### 獄政問題一直存在：以前社會覺得「監獄同我好遠」、「嗰班人係犯」

邵家臻常道，對於囚權來說，這是最壞的年代，也是最好的年代。

<figure>
<img src="https://web.archive.org/web/20211027140536im_/https://hkcnews.com/news_新聞/hk-discuss/2021/05/邵家臻-石牆花-20210527171003_12bc_large.jpg" alt="">
<figcaption>邵家臻說，爭取改善囚權並非只為了政治犯，而是惠及7000多名囚友。黎卓欣攝</figcaption>
</figure>

**「最壞嘅意思係：濫捕濫告濫囚錮。但就正正因為濫捕濫告濫囚錮，好多無辜、特別係同政治有關嘅人被收押，於是我哋開始關心佢，從而關心到監獄嘅政策。」**

他舉例，大眾藉由毛孟靜開始了解羅湖懲教所的問題：「例如你望住Miss Mo，佢本來就唔應該坐監，佢要坐監大家已經好心痛，而佢仲要捱呢啲嘢，大家更心痛。於是乎透過Miss Mo，我哋就會關心到羅湖女子監獄嘅問題。」

關心囚權多年，邵家臻認為獄政問題一直都在，只是在於社會的心態有所改變，讓問題浮上水面。

**「過往有兩個文化因素，第一個係『監獄同我好遠』，第二個係『嗰班人係犯』。每當有不公平，或者不人道嘅嘢發生，你第一個反應就係：嗰個係犯嚟架喎，家暴、黑社會、收數、吸毒.... 咁好似有餘辜。」**

**「就算係好慘，啲人總係覺得同自己好遠，但今時今日近咗好多。我以前會聽人講話，醫院同你好近；經濟唔好嘅時候，就會話社會保障綜援辦事處同你好近，話唔埋會到你拎綜援。今日就係第三樣嘢，話唔埋你會坐監，或者你身邊嘅人隨時會面對司法程序。以前一直就係，關你X事咩？」**

思考一會，他又補充：「但依家唔係，依家係他朝君體也相同。」

邵家臻說，會持續跟進懲教更換風扇、安裝牛角扇及滾筒扇的進度，並重申要求與懲教署署長會面。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211027140536/https://hkcnews.com/aboutus/#subscribe)
