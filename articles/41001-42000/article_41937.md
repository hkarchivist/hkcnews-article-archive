---
title: "嚴寒中守住燭光　鄒幸彤：而家能夠畀到大家嘅，就係講清楚我哋追求啲咩"
date: "2021-05-31"
author: "記者鄭靖而"
category: "眾聞"
tags:
  - "支聯會"
  - "鄒幸彤"
  - "六四32"
url: "https://web.archive.org/web/20210712062315/https://www.hkcnews.com/article/41937/%E9%84%92%E5%B9%B8%E5%BD%A4-%E6%94%AF%E8%81%AF%E6%9C%83-%E5%85%AD%E5%9B%9B32-41937/%E5%9A%B4%E5%AF%92%E4%B8%AD%E5%AE%88%E4%BD%8F%E7%87%AD%E5%85%89-%E9%84%92%E5%B9%B8%E5%BD%A4%EF%BC%9A%E8%80%8C%E5%AE%B6%E8%83%BD%E5%A4%A0%E7%95%80%E5%88%B0%E5%A4%A7%E5%AE%B6%E5%98%85%EF%BC%8C%E5%B0%B1%E4%BF%82%E8%AC%9B%E6%B8%85%E6%A5%9A%E6%88%91%E5%93%8B%E8%BF%BD%E6%B1%82%E5%95%B2%E5%92%A9"
original_url: "https://www.hkcnews.com/article/41937/%E9%84%92%E5%B9%B8%E5%BD%A4-%E6%94%AF%E8%81%AF%E6%9C%83-%E5%85%AD%E5%9B%9B32-41937/%E5%9A%B4%E5%AF%92%E4%B8%AD%E5%AE%88%E4%BD%8F%E7%87%AD%E5%85%89-%E9%84%92%E5%B9%B8%E5%BD%A4%EF%BC%9A%E8%80%8C%E5%AE%B6%E8%83%BD%E5%A4%A0%E7%95%80%E5%88%B0%E5%A4%A7%E5%AE%B6%E5%98%85%EF%BC%8C%E5%B0%B1%E4%BF%82%E8%AC%9B%E6%B8%85%E6%A5%9A%E6%88%91%E5%93%8B%E8%BF%BD%E6%B1%82%E5%95%B2%E5%92%A9"
---

# 嚴寒中守住燭光　鄒幸彤：而家能夠畀到大家嘅，就係講清楚我哋追求啲咩

**鄒幸彤近來經常忙於答幾道問題。**

**「六四集會被禁怎辦？」她 [以個人名義說](https://web.archive.org/web/20210712062315/https://www.facebook.com/tonyeechow/posts/10159843428114301) ，仍會守這個32年的約定，在大家能看到的地方點起燭光。**

**「『結束一黨專政』口號還能否再叫？」她說，這是支聯會堅持了30多年的原則，會繼續堅持。**

**回答得很理所當然。在白色恐怖瀰漫的氣氛裡，顯得異數。因為在這個時代，堅持堅持，不但值不了幾多錢一茶匙，分分數還要付上自由作為代價。**

**這些，本身是大律師的鄒幸彤也清楚知道。「其實係一種任性嚟……放縱自己做心中想做嘅事，而不管代價。」這位年輕的支聯會副主席如是說，帶點天真的倔強。**


{{< video src="https://web.archive.org/web/20210712062315if_/https://www.youtube.com/embed/0pc6Hnsyy8A" >}}


### KEEP住把火

鄒幸彤覺得，可以公開悼念六四，是香港及中國內地的明顯分野，是香港自由的象徵。不過，六四集會今年再度被禁，在港延續31年的燭光，或不復見。

記者問，如果連香港都無得再悼念六四，那會怎樣？鄒幸彤挑出問題中的假設：「我成日回應類似問題會覺得，唔係佢畀唔畀我哋講。因為我覺得問嘅方法，好似覺得政府決定咗就係。我覺得嗰個位係：我哋仲有冇人願意用盡一切辦法去講。只要仲有人願意去點起燭光，維園就會繼續有燭光，而唔係佢禁止咗個集會，就等如冇咗燭光，唔係咁樣去諗。」

她說，即使無辦法再像往常般正規地辦晚會，但種子早已種下，「過去30幾年，已經種下好堅實嘅種子，有啲都發到芽。唔會咁容易死。」

鄒幸彤自己就是一顆已發芽的種子，而且非常堅實。六四晚會今年再被禁，支聯會無奈停止宣傳六四集會。作為副主席的鄒幸彤，在自己FB發文，以個人名義表示，當晚仍會守這個已有32年的約定，在大家能看到的地方，點起燭光。

在得悉結果前，鄒幸彤也明知今年六四晚會很大機會不會獲批，但支聯會卻繼續入紙向警方申請不反對通知書。不過同時也做兩手準備，近日聯同其他組織頻頻擺街站派蠟燭，呼籲市民悼念六四。

明知不會成功，又照按程序去申請，是懷著怎樣的心態？鄒幸彤想了一想，「懷住個……點都要延續到個火種嘅心態？即係，個形勢係令到大家好灰心喪氣，好多人都覺得乜都唔做得，而我覺得我哋嘅使命，就係點樣保住嗰把火。」

> **我覺得六四燭光喺香港社運圈內，已算是好底線好底線，係最大嘅良知黑白問題。**


> **我覺得keep住呢把火，對成個運動都好緊要，對於個運動仲係咪有嗰個氣去繼續抗爭、繼續行落去。所以諗下點樣幫到運動打氣，而唔係令大家更消沉。打壓係一定要面對㗎喇，你點樣應對，係傳到個訊息出去。**


<figure>
<img src="https://web.archive.org/web/20210712062315im_/https://www.hkcnews.com/news_新聞/hk-discuss/2021/05/六四32-支聯會-鄒幸彤-20210531233634_b21b_large.jpg" alt="">
<figcaption>支聯會近日聯同其他組織擺街站派蠟燭，呼籲市民悼念六四。支聯會FB圖片</figcaption>
</figure>

### 大不了死，亦不會避

鄒幸彤的應對，就是倔強地說出覺得該說的話。

建制陣營近月吹風，說支聯會「結束一黨專政」綱領或違反國安法。結果那陣子鄒幸彤不斷被問：「結束一黨專政」口號還叫不叫。有天她忍不住在FB出了一個 [POST](https://web.archive.org/web/20210712062315/https://www.facebook.com/tonyeechow/posts/10159792716994301) ：

> **不要再追住『結束一黨專政』係咪犯法呢個稻草人議題問我點回應了。**


> **退得一次，換得一次底線，慢慢你就唔會再知咩叫底線……我哋或者控制唔到佢想將條紅線推幾遠，但我哋至少可以拒絕打開門俾佢長驅直入。**


最後引用MIRROR《WARRIOR》的歌詞：「大不了死，亦不會避嘛，對嘛？」

未必會死，但很大機會要付上一定代價。

鄒幸彤身負去年六四非法集結案，同案已認罪的其餘被告早前被判囚4至10個月。再落水怕不怕會再孭多幾條罪？她答得很快：

> **預咗㗎啦，哈哈。你喺而家嘅香港搞社運，唔通你覺得你可以一直唔比人告咩？而呢種準備唔應該係呢一刻先有，包括19年大家衝出去嘅時候，有好多人都有更強的覺悟同準備啦。只能說有呢個準備。**


### 科研轉投人權路

這位warrior長年額上覆著厚厚的齊劉海，戴著膠框眼鏡，老是穿著T恤示人。她回答問題時很認真，會先自言自語般重複記者提問最後的語句，想到之後就會語速很快地把話一輪咀說出，語句之間經常會自說自笑。她不會「派bite」，說法很平實，有時邊想邊說，說完如果覺得形容得不準確又會側頭自我質疑：「係咪呢？」、「點講呢？」，然後再修正說法。

對鄒幸彤的第一印象，就是支聯會中站在李卓人、何俊仁、蔡耀昌等那一輩的叔叔之中的那個年輕女生。80後的她是傳統名校尖子，以高考5A佳績遠赴劍橋留學。讀的原來是地球科學，原因是她喜歡行山。不過2010年在攻讀博士期間半途返港，轉投維權不歸路。

<figure>
<img src="https://web.archive.org/web/20210712062315im_/https://www.hkcnews.com/news_新聞/hk-discuss/2021/05/支聯會-鄒幸彤-20210531233652_2124_large.jpg" alt="">
<figcaption>支聯會去年改選，現屆常委中大多都是比鄒幸彤大上多年的前輩。支聯會FB圖片</figcaption>
</figure>

令鄒幸彤踏上現時這條路，也是六四集會種下的種子。

跟很多香港人一樣，六四晚會是鄒幸彤的政治啟蒙。80後的鄒幸彤，自言生長在一個平穩安樂的環境，小學起跟媽媽一起去六四集會，才接觸到原來世界有不公義，有數十年也得不到解決的冤屈和苦痛。她記得，那時在晚會上，感覺到這麼多人為了同一件事感到悲傷、憤怒，深深被觸動，「我自細唔係特別proud of自己係香港人嗰種人，覺得又拜金又盛，個社會又冇人追求（價值），哈哈。但除咗六四，會覺得：唔係喎，呢堆人其實好可愛。」

自小年年去六四，中學畢業後到劍橋留學，無得親身出席，她說起初戇居居地上網聽晚會直播，「後尾覺得，與其自己戇居，不如帶埋大家一齊戇居啦，咁就搞下活動。」由搞六四活動開始，慢慢擴展至其他中國議題，講維權、民族議題。適逢當時中國維權運動興起，鄒幸彤找來 [艾曉明](https://web.archive.org/web/20210712062315/https://zh.wikipedia.org/zh-hk/%E8%89%BE%E6%99%93%E6%98%8E) 等人拍攝的紀錄片到英國播，又請來王丹、魏京生等流亡人士分享。

一路做，發現對人權工作愈有興趣，「你愈係做呢啲嘢愈係覺得，呢啲嘢係觸動到自己嘅事，覺得係你有責任去做嘅嘢。你見到不公義嘅事發生，而你覺得你有能力做少少嘢改變，點解唔去做？」

不過，鄒幸彤留學本身的正事是科研。正當她猶豫要繼續科研之路還是轉做人權工作時，其博士研究觸礁。她的博士研究是關於青海的地震研究，適逢當年汶川大地震，「理論上科研唔應該受到影響，同埋更加緊要添，當你有咁嘅災難發生，你要去理解科學起因，去做預防。」不過現實是，汶川地震後維權運動被打壓，加上西藏局勢不穩，研究最終因政治原因被腰斬。

對她來說，這正好作為一個契機。2010年，她放棄攻讀博士返港，「你會覺得，呢個咁嘅國家，你同佢做科研係無意義。如果基本人嗰個政治架構係歪咗嘅話，乜都做唔通，根本做唔到你想做嘅嘢。搞好人嘅制度先可以做到其他嘢。」

返港後，鄒幸彤想試試親身到內地接觸維權工作，於是一邊在支聯會幫手，一邊在專注中國勞工議題的NGO工作。那段時期經常到內地出差，到工廠區跟進工友的個案、探訪留守兒童、撰寫立法意見，擸擸𢶍𢶍一腳踢。直到2016年左右，鄒幸彤離開NGO後出任支聯會常委，主力支援內地工作。

過往她做的都是幕後為主，但近幾個月，每隔兩三天就見到鄒幸彤出現在新聞上，「呢個有少少被迫呀真係。李卓人嗰啲入晒去嘛、何俊仁又緩刑（註：訪問進行時，何俊仁因818案獲判緩刑，及後何於上周因十一遊行案被判囚14個月），點講啫？可以講嘢嘅人愈嚟愈少，焗住要上。」

### 補位的人

支聯會領導層中，主席李卓人、副主席何俊仁、秘書蔡耀昌，因不同案件正身陷獄中。以往六四前夕，鄒幸彤大多在幕後準備集會流程、約嘉賓，今年卻變成對外發言人。

> **咁要到我咪做囉，我自己畀自己嘅定位一直係補位嘅人嚟。我又唔係話好有野心，想要喺政治場域度點樣一展所長嗰種。嗰啲冇人做，而我又做得到嘅嘢，咪去做囉。而好不幸地，而家冇人做嘅嘢就係出枱面講嘢，咁我咪去補嗰個位。**


鄒幸彤返港後讀法律，2016年成為大律師。雖然如此，但她覺得自己不擅對外發言，「我自細講嘢唔算叻，我讀法律嘅初衷，唔係喜歡出庭辯論，唔係嗰種性格嘅人，我純粹想了解justice係點運作。我短板係講嘢，我一直知……哈哈，所以我係一個講嘢唔叻嘅律師。」

她說，自己對外發言經常很緊張。她平時答問題的風格平實，沒有很多警句，可是感覺就是認真地回答，有時過後會在FB寫文補充漏了說的重點，或者提醒某些問題其實是帶著某種前設，述說她對這些前設的看法。

「即係李卓人係好多爛gag，一講嘢就一堆警句。我唔得㗎，我要組織好耐，諗完一大堆可能都講唔到point。所以我唔係特別適合去做場面、去扑咪，比到精警嘅conclusion大家嗰種人嚟。但當真係冇人講嘢嗰下，咁咪講兩句。都要補（位），迫自己要學，要習慣下對外講嘢嘅工作。」

<figure>
<img src="https://web.archive.org/web/20210712062315im_/https://www.hkcnews.com/news_新聞/hk-discuss/2020/06/限聚令-六四燭光晚會-六四31周年-20200611184618_fe91_large.jpg" alt="">
<figcaption>去年六四集會，多名民主派人士事後被檢控，當中包括多名支聯會常委。EYEPRESS圖片</figcaption>
</figure>

### 硬頸

記者說，感覺她很敢言。鄒幸彤斟酌這用詞對不對，「唔……幾敢言呀……咁性格就係咁，唔會去扭自己嘅諗法囉。」

> **最需要克服嘅係恐懼本身。點解大家覺得敢言，其實因為嗰啲嘢冇人再講，但嗰啲嘢本身唔係啲咩好激進嘅立場，唔係好犯法嘅嘢。只係因為冇人講就變咗敢言，咁點解唔講呢？佢又冇話唔做得嘅嘢，咪繼續做。**


就像，明眼人都看見巨浪即將捲來，但她仍堅持站在原位，死都唔走，因為覺得自己是對的。

自細性格硬頸？「硬頸就肯定㗎喇，哈哈。兜兜轉轉做咩啫，我唔識嗰種兜兜轉轉講嘢，我唔係嗰種人，我係咁諗就咁講。我覺得企得喺呢個位去參與政治，最起碼嘅要求就係真誠。所以唔係特別敢唔敢言，我真係咁樣諗就咁講。」

鄒幸彤覺得，一場運動有很多位置，有人會站在一個與不同人打交道的位置、有人需要站出來說清道理。

> **一場運動要有人企協妥嘅位，但我自己擺位唔係，我反而想去做企清位置講清道理嗰個人。**


> **因為……哈哈，某程度上因為已經企咗嗰度。支記咁多年都係咁，我哋係講求原則嘅組織，唔係追議席嘅政黨，只係講一個基本事實：殺人係錯，要追究責任；民主係啱，我哋係要結束一黨專政。**


她覺得，支聯會角色清晰：「你組織存在意義就係要講清楚呢啲道理。我企得係呢個位咪做呢件事，哈哈。」所以就算多次被問「結束一黨專政」還叫不叫，鄒幸彤每次都堅持說法。

> **我覺得我哋而家能夠畀到大家嘅，就係呢件事：講清楚我哋追求啲咩。**


<figure>
<img src="https://web.archive.org/web/20210712062315im_/https://www.hkcnews.com/news_新聞/hk-discuss/2021/05/鄒幸彤-支聯會-20210531233743_1288_large.jpg" alt="">
<figcaption>鄒幸彤說，覺得自己不擅對外發言，但因為冇人做，她就要補位。張凱傑攝</figcaption>
</figure>

### 克服恐懼

鄒幸彤目前仍有六四案在身，估計自己很大機會會入獄，自言已有心理準備。她也不是不擔心會中國安法，但覺得關鍵根本不是那句口號。

> **如果我哋係個成功嘅機構，係對佢有壓力，佢早晚要對付你，唔理用咩藉口，只係『結束一黨專政』係好用嘅藉口嚟啫。所以我成日話，唔好去追嗰個口號，其實係你仲可唔可以喺個運動度做到嘢，如果做到，佢早晚都會對付你。**


但之所以不停被問，是因為社會存在恐懼。鄒幸彤理解恐懼的由來，但覺得需要克服。

> **克服恐懼係要一步步去試。你恐懼放大到，連佢唔禁止你，你都唔做。你以為佢禁止嘅圈係咁大，你咪逐步逐步行返埋去，逐步去試：我行出嚟擺一擺街站，我行出嚟搞個長跑，睇下係咪可以將呢個恐懼克服到。**


她說了一例：以前在NGO工作時要返往內地，她會迫自己克服恐懼，穿一些「反動」衣服，例如印著坦克車的六四T恤，「其實冇事，佢冇可能搞得咁仔細。你純粹著件T恤係唔會死，但你喺入面就會驚。咁點克服呢？迫自己著，哈哈。」

她清楚知道代價，「你計過度過覺得接受到咪去做囉。」說畢又發出招牌笑聲。她自言自己幸運，「我自己包袱相對細啲，孤家寡人一個，又冇細路、屋企經濟壓力又唔大，先可以咁任性。」

「我覺得，你頭先講嘅敢言又好，或者願意出嚟做呢啲事又好，或者唔介意坐牢都好，其實係一種任性嚟……喺度放縱自己心中想做的事，而去不管代價。而嗰種代價有時唔會個人承受，屋企人係會有擔心。係一種任性，要多謝家人咁縱容我。」

<figure>
<img src="https://web.archive.org/web/20210712062315im_/https://www.hkcnews.com/news_新聞/hk-discuss/2021/05/鄒幸彤-20210531233820_1495_large.jpg" alt="">
<figcaption>鄒幸彤自言現在做的事，是一種任性，放縱自己做心中想做嘅事。張凱傑攝</figcaption>
</figure>

### 唔算得係咩勇敢

名校尖子，持大律師執照，大有條件走一條康莊大道，卻執拗地踏上獨木橋，隨時令自己身陷牢獄。何解甘願付出這代價？

> **我覺得真係一個唔係咩大不了嘅事情。而家好、19年好，咁多抗爭者入去，其實個個都付緊呢個代價。好多人都願意付，我唔想講到自己有幾特別喺呢方面。**


> **劉曉波講過，你做政治反對嘅，坐監就好似農夫識種地、工人識做嘢一樣，係一個職業技能，哈哈。你面對一個專政政權，你話要爭取民主，你係咪預佢要打你先？政權用咩打人呢，咪用法律，有咩咁大不了呢？只能話係expected。你開始做呢件事，就要有咁嘅心理準備。**


> **我唔想將自己吹噓到太偉大，或者太勇敢。唔算得係咩勇敢，因為你見得太多比你勇敢N百倍嘅人，做緊好多事情。我自己做開跟中國人權嘢，89到而家嗰堆民運人士出出入入（牢獄），咪繼續做囉，有乜大不了？好似我而家個人面對嘅，相對嚟講真係好少。**


中國維權的經驗，也令她在面對現時香港環境時，帶來力量及勇氣，「因為你會見到好多比你面對更加worse情況嘅人，點樣繼續做到啲嘢呢。因為香港遠遠未去到完全做唔到嘢嘅狀態。其他地方面對嘅係咩呀，暗殺喎，面對嘅係失咗蹤幾年冇音訊，甚至可能永世冇音訊。但喺嗰種情況下嘅人仍然做緊嘢，仲喺度搞緊campaign，咁香港喺相對mild嘅打壓之下，有咩資格說放棄呢？」

> **理解大家會驚，但要有個sense of proportion。睇多啲不同地方嘅經驗，唔好唔好放大自己嘅恐懼。**


繼續做，繼續在還可以做的時候做。鄒幸彤說，香港仍然有反抗意志，大家要守著這道氣，創造香港的前景。

> **我會覺得香港人係成日畀到我surprise。雨傘又好，19年又好，你以為運動低潮，唔會有人出嚟講㗎喇，跟住又會出咗嚟。所以對於香港前景，仲有啲虛無縹緲嘅信心。可能就來自於覺得香港人有少少打不死的小強嘅感覺。我覺得大家要適應一輪，國安法的新常態，乜都好，點抗爭點行係要時間去諗，但係唔會打得死。**


### 延伸閱讀： [【司徒元・八九記憶】](https://web.archive.org/web/20210712062315/https://bit.ly/3p4lKfl)


{{< video src="https://web.archive.org/web/20210712062315if_/https://www.youtube.com/embed/VsA1l-Iakug" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712062315/https://www.hkcnews.com/aboutus/#subscribe)
