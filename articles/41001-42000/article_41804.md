---
title: "【初選47人案】師徒情深15載　張可森老師願做擔保卻落空　痛斥政權「稚子何辜」"
date: "2021-05-29"
author: "記者曾港深"
category: "眾聞"
tags:
  - "張可森"
  - "初選大起訴"
  - "47人初選案"
url: "https://web.archive.org/web/20210712062205/https://www.hkcnews.com/article/41804/%E5%BC%B5%E5%8F%AF%E6%A3%AE-47%E4%BA%BA%E5%88%9D%E9%81%B8%E6%A1%88-%E5%88%9D%E9%81%B8%E5%A4%A7%E8%B5%B7%E8%A8%B4-41804/%E3%80%90%E5%88%9D%E9%81%B847%E4%BA%BA%E6%A1%88%E3%80%91%E5%B8%AB%E5%BE%92%E6%83%85%E6%B7%B115%E8%BC%89-%E5%BC%B5%E5%8F%AF%E6%A3%AE%E8%80%81%E5%B8%AB%E9%A1%98%E5%81%9A%E6%93%94%E4%BF%9D%E5%8D%BB%E8%90%BD%E7%A9%BA-%E7%97%9B%E6%96%A5%E6%94%BF%E6%AC%8A%E3%80%8C%E7%A8%9A%E5%AD%90%E4%BD%95%E8%BE%9C%E3%80%8D"
original_url: "https://www.hkcnews.com/article/41804/%E5%BC%B5%E5%8F%AF%E6%A3%AE-47%E4%BA%BA%E5%88%9D%E9%81%B8%E6%A1%88-%E5%88%9D%E9%81%B8%E5%A4%A7%E8%B5%B7%E8%A8%B4-41804/%E3%80%90%E5%88%9D%E9%81%B847%E4%BA%BA%E6%A1%88%E3%80%91%E5%B8%AB%E5%BE%92%E6%83%85%E6%B7%B115%E8%BC%89-%E5%BC%B5%E5%8F%AF%E6%A3%AE%E8%80%81%E5%B8%AB%E9%A1%98%E5%81%9A%E6%93%94%E4%BF%9D%E5%8D%BB%E8%90%BD%E7%A9%BA-%E7%97%9B%E6%96%A5%E6%94%BF%E6%AC%8A%E3%80%8C%E7%A8%9A%E5%AD%90%E4%BD%95%E8%BE%9C%E3%80%8D"
---

# 【初選47人案】師徒情深15載　張可森老師願做擔保卻落空　痛斥政權「稚子何辜」

47名參與初選的民主派被控「串謀顛覆國家政權」罪，僅11人獲准保釋，其餘36人至今已「未審先囚」3個月。原獲准保釋的前屯門區議員張可森，因律政司上訴高院而須繼續還柙。在高等法院處理律政司保釋覆核申請那天，初為人父的張可森得知未能保釋，離庭前高呼「我愛你」；帶著一張超聲波照片上庭的張太，聞訊後一度落淚。此時的旁聽席上，還有一名眉頭緊鎖、無奈難過的中年男人──張可森的中學老師盧Sir。

盧Sir曾於屯門一所中學執教31年，張可森是他其中一名最印象深刻的學生，二人感情非常深厚，當日更答應了做張可森的保釋擔保人，可惜最後落空，再見已在赤柱監獄。「佢盼望嘅就係當佢出嚟嘅時候，仲可以湊到個仔幼稚園放學，已經好心滿意足。」

<figure>
<img src="https://web.archive.org/web/20210712062205im_/https://www.hkcnews.com/news_新聞/hk-discuss/2021/05/47人初選案-張可森-20210526215024_268c_large.png" alt="">
<figcaption>盧sir(紅衣男士)於3月15日現身高等法院，旁聽律政司就張可森的保釋覆核。    曾港深攝</figcaption>
</figure>

答應擔任張可森的擔保人，盧Sir自言是「義不容辭」，他露出慈祥笑容道：「其實基本上都唔使諗，因為我同阿Sam之間有個感情喺到。我作為佢嘅老師，幫到就幫，當刻真係覺得係無需考慮。」盧Sir透露最初是張可森家姐主動聯絡他︰「佢兩姐弟都曾經係我學生，當佢家姐一開口希望我幫忙，我就諗都無諗即刻應承，覺得係義不容辭嘅一件事嚟。」

已退休的盧Sir執教鞭近40年，今年62歲，替人做擔保還是第一次。「我問過一個而家做律師嘅學生，做擔保人有咩責任？佢話如果阿Sam走佬，我啲錢就凍過水囉，咁好少事啫，個數目話大唔大，話細唔細，但我覺得無所謂嘅，最緊要幫到阿Sam，咁當然我都相信阿Sam絕對唔會走佬啦。」

他慨嘆當日曾有一絲希望，認為張可森能保釋外出，不過邊旁聽邊心知不妙。他解釋因張可森是第三天才處理保釋，頭兩天能保釋成功的人，律政司代表在10分鐘左右就陳辭完，但當日控方卻用了差不多1小時，不斷舉出理由反對張可森保釋，「我聽到有啲理由都覺得好離譜，最後保釋唔到，大家都好唔開心，睇得出阿Sam嘅反應都好失望。」

盧Sir描述，張可森當日在庭上不斷抄筆記，聽得很仔細，「我估佢好期望自己保釋到，因為佢本來就係可以保釋㗎嘛，只不過係律政司即刻上訴咋嘛。」最後申請保釋失敗，張可森離庭前只能對太太高呼︰「我會永遠愛你。」

這位擔保人最後無功而還，但至少在旁聽席上對愛徒給予鼓勵和支持。「我同佢一直關係都唔錯㗎，不過佢中學畢業後入咗浸大，嗰幾年佢又去咗外國交流，所以大家見面時間唔係好多，反而後來佢家姐結婚後見返多咗。」張可森當選區議員後，他們間中仍會相約飯聚，「後來到佢決定結婚，雖然佢取消咗婚宴，我仲勒索佢要禮物添，不過佢無俾我，哈哈。」

<figure>
<img src="https://web.archive.org/web/20210712062205im_/https://www.hkcnews.com/news_新聞/hk-discuss/2021/05/張可森-老師-20210526215101_69e7_large.jpg" alt="">
<figcaption>盧sir從沒想過去年12月與張可森的飯聚，原來是「最後晚餐」。   周滿鏗攝</figcaption>
</figure>

「諗諗吓其實都幾諷刺。」他苦笑地憶述，自己去年12月與張可森飯聚後，之後再見面已是高等法院，然後是赤柱監獄。

上月盧Sir便曾到赤柱探望張可森，「15分鐘真係好快過，我探佢嗰日佢嘅精神都幾好，同埋都開始適應到裡面嘅生活，仲要肥咗添，因為佢食私飯，不過真係好鬼貴，成$12,000一個月，都係食啲普通茶餐廳飯盒。」

短短15分鐘的探望，盧Sir說二人閒話家常，但感到張可森最憂心的始終是太太和快將出世的孩子。「佢話已經預咗至少要坐幾年，佢盼望嘅係當佢出嚟嘅時候，仲可以湊到個仔幼稚園放學，已經好心滿意足。」盧Sir指張太預產期為半年後，一般孩子返幼稚園至少兩歲零八個月，他計計大概還有3年時間。他又指張可森還跟他講笑道：「第時個仔改咩名好呢，其實而家都幾好呀，有好長時間慢慢諗，可以逐筆逐筆去計算、思索。」

<figure>
<img src="https://web.archive.org/web/20210712062205im_/https://www.hkcnews.com/news_新聞/hk-discuss/2021/05/張可森-辯論-20210526214811_103d_large.jpg" alt="">
<figcaption>中三時的張可森(右上)在盧sir(左下)帶隊下出戰辯論賽，從此建立深厚感情。     受訪者提供</figcaption>
</figure>

盧Sir及張可森相識15載，但原來盧Sir並無教過張可森課，卻對這學生一見難忘。「我印象中係無教過阿Sam，認識佢係因為佢中二嗰陣有玩社際辯論，然後就加入咗學校辯論隊，我當時就係負責辯論隊嘅老師。」

盧Sir憶述，張可森家姐是辯論隊成員，但因當年中五要準備會考，所以應付不到校際比賽，結果就由張可森頂上。「好記得嗰陣時隊辯論隊有4個人，阿Sam係全隊最細嗰個，唯一一個Form3。雖然阿Sam中二先開始學玩辯論，但當時我已經察覺到呢個細路哥轉數好快，諗嘢好有條理，所以即刻捉咗佢入校隊，下一年更加直接出去打校際比賽，然後嗰年仲攞埋東華三院聯校辯論比賽冠軍。當時我就覺得，呢個小朋友非池中物。」

他指張可森在中學時已經表現出自己能言善辯、慧心妙舌的能力，「阿Sam係打第一副辯，而第一副辯主要職責就係要接住主辯嗰個論據去發揮，而假如係打正方嘅話，更加要食住反主嘅論據去駁佢，而正正因為阿Sam嘅轉數快，所以非常適合打呢個位置，因為佢兩樣嘢都兼顧到。」盧Sir稱張可森在高中時都繼續年年打辯論，甚至到中七要考A-level，當年的東華聯校比賽他都有份上場，「因為呢個比賽係我哋每年嘅重點之一，而阿Sam係到嘅話，我哋隊嘅實力係會更加有保證。」

最深刻的其中一次，是阿Sam臨危不亂的能力。「試過有一次比賽，打到去十六強，佢當日一出場就蝦碌，手頭上所有嘅卡紙全部跣晒落地，點算呢？唔通你逐張執返起？中學辯論界好多人都係跟稿讀㗎嘛，但阿Sam點處理呢？佢執都無執，一張都唔執，就咁憑記憶講，連對方嘅辯員嘅論據，佢都可以臨危不亂咁Present返出嚟。」盧Sir很自豪地說，當日評判對阿Sam讚不絕口，「佢呢個表現真係令我好開心，縱使嗰場比賽我哋最後輸咗。」

<figure>
<img src="https://web.archive.org/web/20210712062205im_/https://www.hkcnews.com/news_新聞/hk-discuss/2021/05/張可森-辯論-20210526214827_17a3_large.jpg" alt="">
<figcaption>張可森中學時在辯論隊已經嶄露頭角，表現出自己能言善辯、慧心妙舌的能力。   受訪者提供</figcaption>
</figure>

盧Sir除了是學校辯論隊的指導老師，他還是學校的訓導主任；而張可森除了是學校辯論隊的隊員，也是一名在校地位祟高的「Head Prefect」，「佢做嘢好盡責，做Head Prefect通常要七點半左右返到學校，七點九開檔登記服裝儀容違規嘅同學，佢從來都係自動波搞掂，好有交帶、好仔細、好有條理，從來都唔需要我操心。」難得的是，張可森在校內人緣關係仍很好，「佢做Head Prefect成日要捉人，應該會有好多曳仔憎佢㗎嘛，但又唔係喎，好多人好鍾意佢、好冧佢喎，特別係啲女仔啦，哈哈。」

在盧Sir眼中，張可森是一名充滿鬼主意、思維清晰、能言善道的年輕人，但有時又像一隻「無尾飛陀」的雀仔，突然出現又消失。「佢成日都好似一隻無腳嘅雀仔，鍾意周圍飛。所以佢大學嗰幾年，去外地交流讀書，又去咗歐洲唔同嘅地方，我懷疑佢認真上堂讀書嘅日子都唔知有幾多日，大部分日子都在歐洲唔同地方流浪，可能今日係學校上完堂，聽日已經係第二個國家。」

作為典型文青的張可森，畢業後不但是一位區議員，同時也是填詞人、文化評論人、大學助教、研究助理、網媒編輯。「佢畢業後應承我返嚟中學幫我搞辯論班啦，但最後就虎頭蛇尾，因為佢實在太忙，出面太多瓣數，約佢返嚟都真係幾難。」

<figure>
<img src="https://web.archive.org/web/20210712062205im_/https://www.hkcnews.com/news_新聞/hk-discuss/2021/05/辯論-張可森-20210526214756_9472_large.jpg" alt="">
<figcaption>張可森所參與的中學辯論隊，在學屆比賽屢創佳績。   受訪者提供</figcaption>
</figure>

只是盧Sir從沒想過，張可森長大後會從政，畢竟他眼中對方仍是個「小朋友」，人生閱歷未有太多，直至見證這個「小朋友」從政路上的付出，既佩服又自豪。

2019年11月區議會選舉，張可森以3,276票撃敗爭取連任的古漢強成功當選屯門新墟區議員，盧Sir指他並不是該區居民，但當日也十分緊張屯門區的點票情況，「其實我係好Proud of 阿Sam，一個年輕人，有個咁嘅心去為社會服務，真係關心屯門新墟嘅社區問題。」更令盧Sir佩服的，是Sam選擇在一直有「建制地膽」長期霸位的屯門區從政，勝出固然可喜，但也有「時勢做英雄」的成份。「老實講，2019年佢能夠勝出，雖然佢真係為社區付出好多，街坊真係睇到佢做實事，但其實嗰時的確係時勢做英雄，所以本身都無諗過佢會揀從政呢條路，更估唔到佢會選立法會。」

區議員的任期為四年，盧Sir指一直都有心理準備像張可森這班打着「抗爭派」旗號的小伙子，會成為中共的頭號目標，所以他經常都揶揄張可森「應該好快俾人DQ」。料不到DQ未至，國安法卻率先殺到，張可森因參與初選被控「串謀顛覆國家政權」罪而被捕。

<figure>
<img src="https://web.archive.org/web/20210712062205im_/https://www.hkcnews.com/news_新聞/hk-discuss/2020/12/區議員-張可森-20201203184710_2dfe_large.jpg" alt="">
<figcaption>張可森現被囚禁於赤柱監獄，日前亦辭任區議員一職，其位於屯門的議員辦事處亦已經清拆。   資料圖片</figcaption>
</figure>

「好心痛，真係好心痛，我記得當日我係自己Facebook寫咗四隻字，『稚子何辜』。雖然我退咗休已經一段時間，但係所有學生對我嚟講，無論佢幾多歲，老到50歲都有，係我眼中都係我嘅細路哥，佢點解要受呢啲咁嘅苦？」盧Sir一度哽咽，頓了半响，慢慢道來：

> 佢哋參與一個初選，法律上係無講話唔合法㗎喎，你話佢哋最終嘅目標係要推翻政府，但要政府配合先得㗎喎，就算佢哋遲吓係議會上投反對票，咁呢個又係乜嘢嘅非法行為？當初以為佢最多都係俾人DQ，誓估唔到會係被拘捕，而且係保釋唔到，我係覺得好震驚，對香港人嚟講亦都係一個好大嘅震撼彈。


盧Sir指，就算張可森有份參與起草《墨落無悔》聲明，也拉不上顛覆政權，他質疑︰「《墨落無悔》裡面都唔係鼓吹香港獨立，亦都無講要將呢個政府推翻，又唔係話要建立一個新政府，好奇怪，咁樣如何顛覆國家政府呢？」

<figure>
<img src="https://web.archive.org/web/20210712062205im_/https://www.hkcnews.com/news_新聞/hk-discuss/2021/05/張可森-20210526215128_bfde_large.jpg" alt="">
<figcaption>盧sir提起張可森被控國安法時一度拭淚，面露哀傷。   周滿鏗攝</figcaption>
</figure>

曾執教多年中學中史科的盧Sir認為，現今香港的情況，與中國過往多年的君權帝制幾乎是一模一樣。「以前有一部電影叫《滿城盡帶黃金甲》，裡面有一句台辭係我上文化科嘅時候同啲同學講嘅，『天地萬物，朕賜給你的，才是你的。朕不給，你不能搶』，而家好明顯就係咁咋嘛。」

「中國不嬲都係咁，佢可以俾你，但亦都可以搞到你一Q清袋，而家就好明顯啦。」很久沒有向學生講書的盧Sir慨嘆，中國歷史上，政治犯下場都很慘。他苦笑道：「以往幾千年嘅專制政治，以為係香港可以稍為獨善其身，甚至隔岸觀火，估唔到原來今日大家都已經投入咗去呢個歷史洪流入面。」

國安法的出現，加上自己學生身陷47人案的啟示，作為前人師長，會否呼籲香港年輕一代不再投身政界洪流之中？培育過無數莘莘學子的盧Sir認為，年輕人將來是否選擇從政是他們自己的決定，旁人難以判斷孰對孰錯，「我覺得個人嘅決定只要係啱嘅，只要係合情合理嘅，Just do it。我以前上堂成日講四隻字，『擇善固執』 **，** 只要嗰樣嘢係啱嘅，就要堅持去做，當然如果件事會令自己身陷一個好不利嘅情況，我會話『稍為避免啦』。」

他眼中，張可森絕對是一個擇善固執的人。

<figure>
<img src="https://web.archive.org/web/20210712062205im_/https://www.hkcnews.com/news_新聞/hk-discuss/2021/03/初選大起訴-張可森-20210302042354_2978_large.jpg" alt="">
<figcaption>47人案將於下周一(5月31日)於西九龍裁判法院提堂，被告之一的張可森將會出庭應訊。    資料圖片</figcaption>
</figure>

47人案將於下周一(5月31日)於西九龍裁判法院再提堂，盧Sir直言對於張可森的案件感到非常不樂觀，「因為香港而家嘅法治已經中國化，我甚至覺得而家已經係定咗判刑，只不過係判你坐幾多年啫，坐十年定係坐三年，某啲人可能會坐廿年。阿Sam呢啲屬於蝦毛啫，我覺得係三年左右囉，希望再短啲啦，當然最希望就係乜事都無。」

盧Sir回想起當初遇見張可森已是15年前的事，由當初加入辯論隊時的一臉稚氣，到成為獨當一面的Head Prefect，再寒窗苦讀入大學，周遊列國四處探索，及後在自己的出生地參政，然後當選區議員，覓到一生中最愛......最後更身陷囹圄。

多年來一直見證着張可森成長，盧Sir有很多說話想向愛徒說：「你已經做咗你應該要做嘅嘢，亦都係無悔嘅嘢，我唔會覺得你係有錯，只係不容於而家嘅法律。你有自己一股嘅熱誠，有自己一股嘅理想、盼望，你年紀好輕啫，將來要走嘅路仲好長，留得青山在，哪怕無柴燒，我哋做人最緊要對得住良知。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712062205/https://www.hkcnews.com/aboutus/#subscribe)
