---
title: "【初選47人案】余慧明還柙辭工會主席　戰友陳國誠風高浪急擔任副主席　前赴後繼「無負自己」"
date: "2021-05-30"
last_updated: "2021-05-30 09:01:37"
author: "記者莊曉彤"
category: "眾聞"
tags:
  - "醫管局員工陣線"
  - "余慧明"
  - "陳國誠"
url: "https://web.archive.org/web/20210925004300/https://www.hkcnews.com/article/41608/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-41835/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD47%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/41608/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-41835/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD47%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【初選47人案】余慧明還柙辭工會主席　戰友陳國誠風高浪急擔任副主席　前赴後繼「無負自己」

醫管局員工陣線主席余慧明因參與民主派初選被指涉違國安法，今年初1月6日被捕。陣線戰友陳國誠憶起她被捕前不久，二人才吵了大架，「（知道被捕）嗰刻心情好複雜，我以後可能有機會見唔到佢喎，心諗唉點解鬧交架……」余慧明1.06保釋後，劫難化解了二人嫌隙，甚至試過隔著電話哭訴心聲。然而，就在2月28日提早報到後，余被控以「串謀顛覆國家政權」還柙至今，期間遭醫管局停職，亦辭去工會主席職務，案件將於明天（5月31日）再提堂。

去年才加入工會的陳國誠，在時代巨浪中捲上前線位置。27歲的陳國誠並非醫管局員工陣線的草創成員，而是在《國安法》通過後才擔起副主席一職，他這樣形容自己的心態：「因為前面已經退縮咗好多年，或者一直企喺嗰個位無行前，其他人行到好前，然後被人『殺晒』。而家個社會就淨番你依班人喺度，你嘅選擇就係：一係退，一係繼續做返多年來、覺得舒服又可以做到嘅位置。」

<figure>
<img src="https://web.archive.org/web/20210925004300im_/https://www.hkcnews.com/news_新聞/hk-discuss/2021/05/醫管局員工陣線-陳國誠-20210524145140_7b2f_large.jpg" alt="">
<figcaption>醫管局員工陣線副主席陳國誠。莊曉彤攝</figcaption>
</figure>

《國安法》起訴名單越來越長。民主派初選中參戰衞生服務界的余慧明，最終取得2000多票出線，但亦成為4位候選人中唯一被起訴的人。

余慧明自2月28日起被還柙，陳國誠（David）四度去羅湖懲教所探望她。陳國誠形容，余一貫堅強，精神亦頗飽滿，「個人無咩變，有時講啲柒嘢，又會笑吓你啊，會反我白眼。佢好鍾意反我白眼，好似平時傾偈咁。」不過，余本身有頸痛舊患，食普通止痛藥都無效，要等懲教署為她取得醫院處方藥物，結果有幾個星期「痛到飛起」，現時亦不能長時間低頭寫信。

問到余慧明在獄中做些甚麼，陳國誠說，余慧明看了很多自己都未睇的書，例如《想像的共同體》，之前又試過入好青年荼毒室的《帶本哲學書上街去》，但懲教拒批。「佢話有跑步喎～」聽來似乎有點質疑？他笑笑沒打算反駁，只道天氣很熱。的確，今年5月熱得不像話，監房更如蒸籠，而女囚仍然要穿長褲，男囚才可以穿短褲。

<figure>
<img src="https://web.archive.org/web/20210925004300im_/https://www.hkcnews.com/news_新聞/hk-discuss/2020/10/余慧明-醫管局員工陣線-20201023205835_2b7e_large.jpg" alt="">
<figcaption>醫管局員工陣線前主席余慧明。資料圖片</figcaption>
</figure>

### 因工會結緣　見證主席進化

陳國誠與余慧明去年初才相識，就在工會籌備罷工的首次會議上。在那之前，陳國誠其實對工會抱觀望態度，直至見到副主席羅卓堯（Ivan）才覺得工會可靠，後來亦是應羅的邀請出席會議。陳國誠形容雖與羅不熟稔，但在學時分別投身中大和理大的學生會，算是認得彼此。「我好記得（2020年）年三十晚，1月中，武漢肺炎都開始喺香港有啲風聲。嗰時返緊工，Ivan打嚟話傾罷工，你有無興趣一齊傾吓。」

會議上，陳國誠只認得羅卓堯，後來得知是余慧明是主席，形容對余的印象是「好普通、平常」和「年齡大啲」。

余慧明是陳國誠中大護理系的師姐，陳國誠憶述：「我哋都有傾嘅——我中大參加學生會，你中大讀書時做咩？」余慧明的回覆是：「吓，無啊，宿生會囉。」做的是煮糖水、搞聯誼活動。余慧明畢業後到威爾斯親王醫院做內科護士，之後轉到深切治療部，人生就是返工、旅行、又返工、又去旅行，「聽落係好普通嘅人，佢都話自己港豬嘅。」陳國誠說。

事實上，余本來只想做工會秘書，但無人擔起主席重任，她在受推舉下接受了這個託付。直到2020年2月初，工會正式發起醫護罷工，要求港府封關救港，高峰期有7000人參與。陳國誠對這個「好普通」的主席開始改觀：「佢愈嚟愈有信心、有自己意見同睇法。嗰幾星期突然被大家推咗出嚟，然後要好急速逼自己成長。無端端一個普通人，做一個工會，然後搞一個罷工，全世界嗰幾日可能都望住你，我諗係唔容易，所以佢其實幾犀利，同埋我諗都好大壓力，所以令佢成日喊。」

余慧明有個外號叫「愛哭主席」，陳國誠形容：「有啲位佢講到一定會喊嘅，例如講到佢個friend可能要入dirty team、好驚，講唔到落去。然後發現，佢係一個幾重感情嘅人。」自罷工後，陳國誠就成為工會的核心成員，相處下來更發現余慧明責任感超重、做事有原則。

<figure>
<img src="https://web.archive.org/web/20210925004300im_/https://www.hkcnews.com/news_新聞/hk-discuss/2020/02/全面封關-醫護罷工-20200203214428_29d1_large.jpg" alt="">
<figcaption>去年2月3至7日，陣線發起醫護罷工，呼籲封關救港。資料圖片</figcaption>
</figure>

今年1月6日的早上，返夜更的陳國誠剛剛收工：「我嗰日好忙，完全無睇過手機，7點鐘放工同事細細聲同我講『拉好多人喎』。我問佢拉咩人，佢話『拉初選啲人喎』，我心諗『仆街喇，Winnie（余慧明）有初選』，即刻開手機睇，大家就係咁搵Winnie，有無上線啊、有無講嘢，完全搵唔到佢，大家就發現應該係『中』，跟住就搵佢屋企人，知道佢去咗警署。」

陳國誠耿耿於懷的，還因為1.06前幾日才與余慧明吵架，其後完全無對話。「直到嗰刻知道Winnie被人拉咗，心諗再見面時點搞呢，嗰刻好複雜，以後可能有機會見唔到佢喎，唉有啲內疚，又心諗『唉點解鬧交架，好小事嘅』。」之後陳國誠去到田心警署接余，相處如常。

劫難當前，雙方重修舊好，「大家知道相處嘅時間越嚟越少，平時鬧交嗰啲好瑣碎、濕碎，突然變得唔重要。」陳國誠甚至覺得交流比之前更好，工會成員各自分擔多些工作，讓余有多些時間處理自己的事，例如陪陪家人。

「我記得同佢有次講電話講到喊，無試過，相處咗成年，未試過咁深情對話。其實都有啲好笑，相處咗成年都無咩時間真係去deep talk吓，但係1.06之後就有。」那通電話，本來是談公務，說著說著陳國誠就開始向余懺悔：「講講吓就話知道佢時間有限，想多啲時間做返啲嘢，跟住講吓以前，覺得以前自己做得太少、做得唔好，懺悔吓咁樣。Winnie又容易喊嘅。」

時間的確有限，2月26日，所有1.06被捕者接獲國安處通知，更改原本4月8日的報到日子，須提前於2月28日到警署報到，當刻所為何事眾人仍未知曉。結果報到當日，47人即時被落案還柙，翌日提堂起訴，餘下的已成歷史。

<figure>
<img src="https://web.archive.org/web/20210925004300im_/https://www.hkcnews.com/news_新聞/hk-discuss/2021/05/醫管局員工陣線-陳國誠-余慧明-20210524145300_1eb1_large.jpg" alt="">
<figcaption>余慧明自2.28遭還柙，陣線呼籲寫信打氣。莊曉彤攝</figcaption>
</figure>

余慧明上庭翌日，遭醫管局停止其職務，3月12日余在還柙期間辭去工會主席一職。目前，陣線主席懸空，由兩位副主席代理，即陳國誠與羅卓堯。

陳國誠 2017年中大畢業、然後到明愛醫院做護士，在學期間做過學生會非常務幹事，雨傘運動當年亦組織過醫學院同學罷課。但醫護工會籌組期間，他沒有參與其中，直到工會在2019年底舉行集會見到羅卓堯，才受邀參與會議，漸漸成為核心成員，於去年11月成為理事並當選副主席，那時《國安法》經已生效。

陳國誠說，接下這個擔子前思考得較多，都是「代價」的問題︰「如果講真相係要被國安法拘捕，我覺得係無怨無悔，因為覺得自己真係無做錯。係，真係覺得，始終我對自己嚟講係做咗一個正直嘅人，最緊要係無辜負自己。」

> 以前細個，覺得壞人先會坐監，但係見到呢幾年，黃之鋒、周永康、羅冠聰佢哋坐嘅時候發現，原來唔係咁，到梁天琦，見到一代又一代，同自己係同齡，然後佢哋因為政治信念而坐監，而嗰啲信念或多或少都係認同嘅。跟住就發現，其實繼續做一個正直，而唔係一個屈膝嘅人，被捕係基本，坐監係好似我哋依一代人一定會經歷嘅階段。尤其是去到反送中，你慢慢會覺得，坐監根本就唔係十惡不赦、唔係好大件事。當你問自己，發現坐監對於自己嚟講唔係一啲好大件事，唔係一啲好懼怕嘅後果嘅時候，你咪可以繼續講你想講嘅嘢、做你想做嘅嘢。


陳國誠亦與身邊人交代過坐監的風險，父母叫他「唔好坐監、唔好坐監」，阿哥就叫他小心些；女朋友則反過來叫他不要因為陷獄無法相見，而有所顧忌。陳國誠還記住了朋友的名字怎樣寫，「大學year 1識到依家，都唔識佢個名點寫，好多筆畫。」記住了才能寫入探訪名單，另外還留了一筆錢做家用，他笑說那是阿哥唯一的要求。

<figure>
<img src="https://web.archive.org/web/20210925004300im_/https://www.hkcnews.com/news_新聞/hk-discuss/2021/05/陳國誠-醫管局員工陣線-20210524145106_4e29_large.jpg" alt="">
<figcaption>27歲的陳國誠，去年11月起擔任陣線的副主席。莊曉彤攝</figcaption>
</figure>

時勢艱難如斯，陳國誠沒想過後退一步嗎？站在這崗位的一定要是自己嗎？

「（呢啲問題）係一定有問過嘅，問過自己可以去到咩位、承受到咩位，我覺得係無free-rider嘅。喺爭取民主嘅過程入面，每個人都一定需要付出，但有多與少，一係行前、一係行後。當你見到，可能雨傘運動，到梁天琦，到2019年好多嘅人，其實已經犧牲咗好多人，佢哋行得比你更加前，或者比你更加勇敢，所以去到而家個位，望吓成個社會，已經再無咩人會發聲，職工盟上次街站都話自己第一排，佢哋本身唔係想做第一排。」

> 我諗而家個心態有啲似：而家好似到你，因為前面自己已經退縮咗好多年，或者自己一直企喺嗰個位無行前，其他人行到好前，然後其他人被『殺晒』。 而家個社會就淨番你依班人喺度，你嘅選擇就係，一係退， 一係你咪繼續做返咁多年嚟，覺得自己舒服、可以做到嘅位置， 而家呢個位就係，咁你咪繼續去做。


「我問過自己，OK﹗咁咪頂住先。」陳國誠說得坦然︰「所以去返最開頭嘅問題︰『點解係你』，因為前面都有好多年唔係我，所以而家先到我。」

<figure>
<img src="https://web.archive.org/web/20210925004300im_/https://www.hkcnews.com/news_新聞/hk-discuss/2021/05/陳國誠-醫管局員工陣線-20210524145123_208b_large.jpg" alt="">
<figcaption>訪問結束後陣線開會，圖為陳國誠與陣線戰友阿威（右）。莊曉彤攝</figcaption>
</figure>

疫情爆發以來，工會持續就封關、醫管局政策、政府政策（例如「全民檢測」、安心出行）、疫苗數據等表達意見。《國安法》壓境後，工會主席被捕，勞工處又增設專門監察工會遵守《國安法》的職位，不免令人質疑會有工會被「DQ」（取消資格）。

### 工會前路難行　惟「毋忘初衷」

陳國誠表示：「勞資議題都有一日可能違反國安法，所以我哋覺得無啊，咪做住先，一切都照做，但會開會傾吓大家嘅判斷，睇吓有無啲位要調節。」他亦坦言，工會搞過罷工、好些疫症相關議題，都與政府唱反調，政府亦屢次不點名批評過陣線，相信工會有一定風險。

再者，罷工的秋後算帳到底是否結束，仍未可知。醫管局今年2月以扣薪處理事件，但留有尾巴指監管機構亦接獲許多投訴，會按機制處理。陳國誠認為有機會埋下伏線：「可能係透過發牌機構，例如護士管理局、醫委會去處理當日有份罷工嘅一啲同事。」大環境以外，工會還想要多接觸會員，希望維繫到現有近六千會員，亦想有更多人投身理事會或成為核心成員。

有時候，工會內部或會員都提出意見，認為工會是否應集中做福利等傳統工會的功能。但陳國誠想起余慧明經常說的「毋忘初衷」，「當時（成立）嘅初衷係希望快啲『大三罷』，因為我哋見到8.5大三罷雖然好似有20、30萬人參加，但係無咩組織。我哋想要大啲嘅罷工行動就要有組織，所以之後就各行各業搞工會，HAEA（醫管局員工陣線）就喺呢一個浪潮裡面誕生。」

「初衷就係你誕生喺反送中運動當中，而反送中運動係指向緊成個社會嘅政治議題。」但陳國誠續強調，工會亦都以醫護知識繼續說出真相，指出政府在防疫政策上的問題。「另外依家呢個形勢，經歷咗過去兩年咁多創傷，我哋好想會員之間可以見到彼此，所以我哋搞咗好多班安排好多活動，好想可以療傷。前路越嚟越難行，我好想Winnie出返嚟之後可以見到我哋仲企直喺度。」

<figure>
<img src="https://web.archive.org/web/20210925004300im_/https://www.hkcnews.com/news_新聞/hk-discuss/2021/05/醫管局員工陣線-余慧明-20210530005051_2141_large.jpg" alt="">
<figcaption>5月28日，余慧明在懲教所度過生日，陣線理事將一張合照畫成生日卡，贈予余。陣線Facebook照片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210925004300/https://www.hkcnews.com/aboutus/#subscribe)
