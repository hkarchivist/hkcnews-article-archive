---
title: "一齊出聲努力抵抗移民潮　係每個人嘅當務之急"
date: "2021-05-17"
author: "特約轉載"
category: "眾說"
tags:
  - "劉頴匡"
  - "顛覆國家政權罪"
  - "民間集會團隊"
url: "https://web.archive.org/web/20210925010515/https://www.hkcnews.com/article/41447/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-41447/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/41447/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-41447/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 一齊出聲努力抵抗移民潮　係每個人嘅當務之急

**編按：47名涉及參與或組織民主派初選的人士被控「串謀顛覆國家政權」，當中包括已解散的民間集會團隊發言人劉頴匡。劉從獄中來信，寄語港人不應因為恐懼而離去。眾新聞特此轉載劉頴匡獄中信的全文。**

<figure>
<img src="https://web.archive.org/web/20210925010515im_/https://www.hkcnews.com/news_新聞/hk-discuss/2021/05/劉頴匡-20210517205750_1645_large.jpg" alt="">
</figure>

每個受苦難嘅人都總會希望自己嘅苦難至少可以有一啲意義。

假若47人坐監當真可令香港實現民主，我諗要我哋坐得再耐幾年都心甘情願，或者至少於我而言係咁樣。曾經天真地想過，如果政府夠膽拉晒民主派坐監，件事一定好轟動。而家政府真係敢做，亦的確曾經轟動過一時，但個世界都係冇任何改變。我哋經歷嘅苦難冇為民主運動乃至香港社會帶黎任何影響，就只係多咗相對出名啲嘅人坐咗監，想像中嘅政治衝擊完全冇出現，大概連當權者都會對呢一種詭異嘅平靜感到驚訝。

每日仍然不斷有新嘅手足踉蹌入獄，但都只係變成一個數字，而呢個數字嘅增加，只係令越來越多香港人驚、放棄、離開。幫政權手製造阻嚇力、減低民主運動嘅力量已經成為手足坐監嘅唯一意義。呢樣係咪就係香港人想見到嘅場面？又係咪喺牆內嘅人想面對嘅現實？

意義係有人去賦予嘅，我希望自己受嘅苦難可以成為香港人勇敢地堅持留低嘅理由，係可以振奮人心、而非擊潰士氣。當我明知將要承受刑責，都毅然選擇留喺香港，其他人有能力喺度守護香港現有面貌嘅人，有咩理由恐懼？又有咩理由捨我哋而去？如果香港再冇香港人，我哋為咩而坐監？政治犯嘅存在，係應該令港人更加堅強、信念更加茁莊，證明政權濫捕策略係枉費心機嘅；而唔應該係令香港人意志消沉、忘記初衷，製造政權成功遏止民主運動嘅歷史事實。

成日話唔知留喺度有咩可以做，一齊出聲努力抵抗移民潮就已經係每一個人嘅當務之急。兄弟爬山總唔可能係我爬獅子山而你爬阿爾卑斯山。我已經盡咗力兌現對其他手足許下過嘅「齊上齊落」承諾，我最大心願係將來出獄仍然可以見到我心愛同熟悉嘅香港，而非深感決定留港坐監係人生最on9嘅抉擇。如果無力感侵佔心志，請記住你仍然有能力協助我同好多在囚手足達成呢個心願。

喺咁熱嘅天氣下要寫信真係好吃力，比起之前春天起碼辛苦兩倍。但係我知你一定會好想收到我嘅信，所以我一定會努力堅持，但可能真係未必每日寫到四版，或者有時要拖遲一兩日先寄出。希望八隻長毛貓 + 唐貓唔會熱死啦！睇到隔離營啲人投訴冷氣太凍真係X出聲。

Love you,

Ven

11/5/2021


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210925010515/https://www.hkcnews.com/aboutus/#subscribe)

---

![博客 | 特約轉載](https://web.archive.org/web/20210925010515im_/https://www.hkcnews.com/uploads/avatars/b9253e8a-10e3-49ef-b6c4-24b3101fd809.png?1997537264)

**博客 | 特約轉載**


