---
title: "「依法」付款，遇上低能泊車咪錶"
date: "2021-11-01"
author: "讀者來論"
category: "眾說"
tags:
  - "智能咪錶"
  - "停車收費錶"
url: "https://web.archive.org/web/20211105105137/https://www.hkcnews.com/article/47118/%E6%99%BA%E8%83%BD%E5%92%AA%E9%8C%B6-%E5%81%9C%E8%BB%8A%E6%94%B6%E8%B2%BB%E9%8C%B6-47118/%E3%80%8C%E4%BE%9D%E6%B3%95%E3%80%8D%E4%BB%98%E6%AC%BE%EF%BC%8C%E9%81%87%E4%B8%8A%E4%BD%8E%E8%83%BD%E6%B3%8A%E8%BB%8A%E5%92%AA%E9%8C%B6"
original_url: "https://www.hkcnews.com/article/47118/%E6%99%BA%E8%83%BD%E5%92%AA%E9%8C%B6-%E5%81%9C%E8%BB%8A%E6%94%B6%E8%B2%BB%E9%8C%B6-47118/%E3%80%8C%E4%BE%9D%E6%B3%95%E3%80%8D%E4%BB%98%E6%AC%BE%EF%BC%8C%E9%81%87%E4%B8%8A%E4%BD%8E%E8%83%BD%E6%B3%8A%E8%BB%8A%E5%92%AA%E9%8C%B6"
---

# 「依法」付款，遇上低能泊車咪錶

【撰文：泊車友】

特區政府有——智能泊車咪錶，講到好勁——手機遙距入錶，信用卡付款，可入錶四小時⋯⋯，但原來是低智能咪錶。

上星期五早上，朋友準備約人辦事要3小時，於是泊好車用手機智能入錶。點知一入錶手機上顯示信用卡已付款，但係咪錶話佢冇入錢，還出了以下的標誌：

<figure>
<img src="https://web.archive.org/web/20211105105137im_/https://www.hkcnews.com/news_新聞/hk-discuss/2021/11/智能咪錶-停車收費錶-20211102002534_b090_large.png" alt="">
</figure>

朋友於是再用手機程式再入一次錶，結果仍是一樣，顯示信用卡就收咗錢，但咪錶話冇！於是朋友再試一次，前後三次共付了48蚊。

朋友當然即刻打咪錶上的熱線電話2332 3700，也當然是——線路繁忙，打不通。

<figure>
<img src="https://web.archive.org/web/20211105105137im_/https://www.hkcnews.com/news_新聞/hk-discuss/2021/11/智能咪錶-停車收費錶-20211102002623_1cb3_large.png" alt="">
</figure>

朋友最後唯有悻悻然，用最原始的方法——用八達通付款，最多兩小時，而且要縮短辦事的時間趕回來入錶，朋友是一個樣樣「依法」驚驚青青的人，費事俾你「依法」抄牌，甚至可能「依法」拖你車㗎！

事未辦完，他趕回來入錶，然之後再打嗰隻2332 3700，點知一打就打了兩日！都係叫你「留貴姓電話口訊我哋會盡快覆你」，於是朋友留咗四次口訊。

也當然，這兩天絕對冇覆他口訊。

兩日後，星期日終於打通電話，接電話的是一個不冷不熱的聲音——「有咩幫到你」，半句道歉都冇，當然四個口訊完全冇覆過你。最後，不冷不熱説，想退款嗎？還要再請你自己打電話去銀行卡，「攞你的咪錶交易——授權碼」！於是朋友又要打那個長命信用卡電話，攞完授權碼，再打2332 3700當然又打唔通，到而家未攞返錢喎！當然，錢唔係問題，最緊要佢麻煩、激氣兼徬徨！

想搵個區議員投訴吓，幫吓手？當然冇，因為區議員已經「依法」DQ晒！

搞個小小嘅智能錶表都搞成咁樣，仲有咁樣嘅服務態度。

更加唔好講以前的什麼——高鐵、港珠澳各種工程的超支大白象⋯⋯

還有嚟緊的各種——偉大工程⋯⋯

見微知著，吹水好大喜功。

你問吓朋友，這個智能咪錶，其實不少人都中過招，絕對唔係第一次。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20211105105137/https://www.hkcnews.com/aboutus/#subscribe)

---

![博客 | 讀者來論](https://web.archive.org/web/20211105105137im_/https://www.hkcnews.com/uploads/avatars/8bd6baf7-e90b-4ec4-be4c-cae03b96fcef.png?1272509898)

**博客 | 讀者來論**

【讀者來論・眾聲】這個專欄開放讀者來論，不設稿酬，稿件請電郵至[email protected]，主旨請註明：投稿【眾聲】。稿件是否採納由《眾新聞》編輯部決定。來稿請說明刊登時採用的名字。
