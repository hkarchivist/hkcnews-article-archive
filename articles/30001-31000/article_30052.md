---
title: "馬丁念阿飛：香港，仲點會再有開明建制派"
date: "2020-05-20"
last_updated: "2020-05-20 04:25:27"
author: "記者盧曼思"
category: "眾聞"
tags:
  - "曾鈺成"
  - "Jasper Tsang"
  - "Tsang Yok-sing"
  - "李柱銘"
  - "李鵬飛"
url: "https://web.archive.org/web/20210919130042/https://www.hkcnews.com/article/30052/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-30059/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/30052/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-30059/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 馬丁念阿飛：香港，仲點會再有開明建制派

李鵬飛80歲上天堂，在這一年、這一段時候，特別教人傷感。

要找一個人來跟他告別，很自然想起快將82歲的李柱銘（馬丁），他們都是上一代的香港精英，獲港英政府提攜縱橫政圈，是中英談判至香港回歸前後日子不可或缺的風雲人物。

馬丁，擁有資深大律師、「民主之父」的光環。本周一，他卻在法庭的被告欄上，愁眉不展。

阿飛，有著「香港仔」特質：生意佬、親英變親中，最後先揮揮手，在亂世不帶走一片雲彩。

馬丁與阿飛走的路看似不同，卻有著非一般的情誼，尤其兩人都鍾情橋牌與麻雀，桌上盡是中環官場議事堂、倫敦北京的八卦事。都付笑談中。

馬丁記得，阿飛和他、曾鈺成，當年三個都是主席（自由黨、民主黨、民建聯）。「阿飛話：『馬丁，如果07/08有雙普選，梗係民主黨贏，你就執政啦。但你一定搞唔掂，之後就會到曾鈺成，但曾鈺成都搞唔掂；第三次，輪都輪到我啦。』之後佢無話自己唔掂會輪番到我哋，哈哈。」

「阿飛係曾經真心相信，香港會有雙普選的。自由黨和民建聯都曾說過支持07/08雙普選，並寫入黨綱。（編按：民建聯的字眼是「爭取07/08雙普選」）

2008年，阿飛首次參與7.1遊行，他當天批評政府以條件未成熟為藉口，致雙普選遲遲未實行，政府更「愈來愈想控制選舉」；他也不滿時任特首曾蔭權委任副局長欠透明度，基層和長者生活困苦。

<figure>
<img src="https://web.archive.org/web/20210919130042im_/https://www.hkcnews.com/news_新聞/hk-discuss/2017/06/李柱銘-李鵬飛-李國能-20170625210312_8065_large.jpg" alt="">
<figcaption>阿飛（前排右四）率領青年才俊團在1983年訪京，向領導人反映對九七回歸的意見。馬丁（後排右二）也有隨團。成員還有李國能（後排右三）、周梁淑怡（前排右五）等12人。蘋果日報圖片</figcaption>
</figure>

記者跟馬丁談起，曾訪問過阿飛好幾次、電話煩過他多次。每次到阿飛在尖沙咀的辦公室，沒有訪問重量級前輩的壓力，卻有一種聽老人話當年的家常感。在阿飛面前，什麼都可以問，可以講的他會講（有時佢會叫你唔好寫）；唔可以講的，佢就話「唔知呀」、「唔講得呀」。記者當然不會放過他，過程中可盡情取笑他，以及一齊笑盡上流社會的八卦事。

去年6月中旬，社會大變，約李鵬飛做訪問他很快答應。甫踏入他的辦公室，他已做好準備，拿出幾頁親身寫的筆記，道出獨立調查的重要，後來再說了很多他對林鄭的看法。那天，阿飛頭腦仍十分清晰，但笑得沒以前般大聲，言談中感嘆好幾次：「我將近80歲啦」。

相關新聞： [李鵬飛：做特首要有政治智慧，企喺香港人一邊](https://web.archive.org/web/20210919130042/https://bit.ly/323EpvE)

跟馬丁說起阿飛的豪邁，馬丁同意：「他這個山東佬，直腸直肚。他是領袖人才，永無奸詐，唔跣人。」

政治，點會無呀？尤其馬丁與阿飛，應該是政敵吧？

阿飛，與當今的建制派，很不同。

「阿飛係開明建制派，我哋雖然立場唔同，但我好尊重佢，而家仲點會有呢啲人呀。」馬丁嘆氣。

「阿飛咁多年來，個心都係想香港有民主。」

「立法會議員有票選港區人大，我哋民主派的票全部俾阿飛，次次都俾佢，因為我哋都希望有人為香港講嘢，你睇而家仲有幾多個會咁。」

「佢明知普選危險，但就話工商界唔應該怕直選，90年代第一批走出來。我心中都想佢贏，我哋唔係只看民主派，而係睇香港的民主。工商界如對普選有信心，係一件好事，否則跟住共產黨乜都反對，就搞到而家咁。」

「佢個心為香港好，我完全沒懷疑。佢覺得香港無民主係完全唔掂，佢又肯冒險出來自己參加普選。」

<figure>
<img src="https://web.archive.org/web/20210919130042im_/https://www.hkcnews.com/news_新聞/hk-discuss/2018/07/李柱銘-曾鈺成-李鵬飛-20180716165013_51c7_large.jpg" alt="">
<figcaption>曾俊華、李柱銘、曾鈺成，2018年接受李鵬飛《議事論事》節目訪問。蘋果日報圖片</figcaption>
</figure>


{{< video src="https://web.archive.org/web/20210919130042if_/https://www.youtube.com/embed/GwGVOq-kKyo" >}}


「當年我哋唔係敵對關係，社會有唔同政黨係健康，他的選民和我們的不同。但你睇而家搞到......共產黨現在分化我們的社會，以前冇。以前大家心裡會想，遲早都有普選啦、為民主啦，這是最終目標。」

「雖然我們在議會有不同意見，但都會一齊在立法局前廳飲茶，大家都知：應該講就講，會尊重對方，是朋友關係。就好似外國議會咁，大家有得傾、有商量。唔同政見唔緊要，做嘢我哋真係做，要調查政府就調查。」

「當時我哋唔係而家咁，而家建制派聽晒共產黨話蝦少數派，搞到香港好似80年代台灣議會咁打交。建制派唔制衡、話查政府就幫政府，好離譜。以前立法會啲保安幾斯文，而家就似大陸公安。」

#### 馬丁一口氣呻了一輪，再說：「阿飛走咗，我一方面很痛心，咁好朋友，佢亦係我好欣賞的同事。但另一角度係覺得，佢都無眼睇啦，中聯辦咁惡，22條又唔算數。阿飛經歷過晒以前的，你點可以咁反口呀。阿飛一定唔開心，佢上咗天堂都好啦，可能係佢嘅福氣。」

「我唔知佢入醫院，佢太太沒告訴我， 我俾人拉之後也沒機會聯絡他，一直不知他的身體狀況，好後悔沒打電話給他。今日（周二）才知他過身。」

「幾個月前，我有同佢和一班朋友大家食飯，他的看法和我差唔多，批評個政府唔掂啦。（阿飛具體說了什麼？）唔記得啦。」

馬丁認識的人，一個個離去。他，還要打一場硬仗：「我唔係怕佢告我，爭取民主，係要付出啦。」電話中，是老人的感嘆。

還記得，一年前阿飛的感嘆。這令人神傷的一年，太快、太久。

<figure>
<img src="https://web.archive.org/web/20210919130042im_/https://www.hkcnews.com/news_新聞/hk-discuss/2019/06/李鵬飛-林鄭月娥-20190630003719_27cc_large.jpg" alt="">
<figcaption>李鵬飛去年接受眾新聞訪問時，這樣評價林鄭。眾新聞製圖</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210919130042/https://www.hkcnews.com/aboutus/#subscribe)
