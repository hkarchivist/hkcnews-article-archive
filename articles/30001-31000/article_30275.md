---
title: "胡迪出場講政事　「胡氏這一家」FB版主：苦中一點甜，同喜也同悲"
date: "2020-05-26"
author: "特約記者陳零"
category: "眾聞"
tags:
  - "facebook專頁"
  - "胡氏這一家"
  - "胡廸"
url: "https://web.archive.org/web/20210712043525/https://www.hkcnews.com/article/30275/%E8%83%A1%E6%B0%8F%E9%80%99%E4%B8%80%E5%AE%B6-%E8%83%A1%E5%BB%B8-facebook%E5%B0%88%E9%A0%81-30275/%E8%83%A1%E8%BF%AA%E5%87%BA%E5%A0%B4%E8%AC%9B%E6%94%BF%E4%BA%8B-%E3%80%8C%E8%83%A1%E6%B0%8F%E9%80%99%E4%B8%80%E5%AE%B6%E3%80%8Dfb%E7%89%88%E4%B8%BB%EF%BC%9A%E8%8B%A6%E4%B8%AD%E4%B8%80%E9%BB%9E%E7%94%9C%EF%BC%8C%E5%90%8C%E5%96%9C%E4%B9%9F%E5%90%8C%E6%82%B2"
original_url: "https://www.hkcnews.com/article/30275/%E8%83%A1%E6%B0%8F%E9%80%99%E4%B8%80%E5%AE%B6-%E8%83%A1%E5%BB%B8-facebook%E5%B0%88%E9%A0%81-30275/%E8%83%A1%E8%BF%AA%E5%87%BA%E5%A0%B4%E8%AC%9B%E6%94%BF%E4%BA%8B-%E3%80%8C%E8%83%A1%E6%B0%8F%E9%80%99%E4%B8%80%E5%AE%B6%E3%80%8Dfb%E7%89%88%E4%B8%BB%EF%BC%9A%E8%8B%A6%E4%B8%AD%E4%B8%80%E9%BB%9E%E7%94%9C%EF%BC%8C%E5%90%8C%E5%96%9C%E4%B9%9F%E5%90%8C%E6%82%B2"
---

# 胡迪出場講政事　「胡氏這一家」FB版主：苦中一點甜，同喜也同悲

兩年前的胡老總，只是個尋常玩具迷，砌胡迪模型純粹貪過癮，開設 [「胡氏這一家」Facebook專頁](https://web.archive.org/web/20210712043525/https://www.facebook.com/FamilyWus/) 亦屬偶然。去年6月，「胡氏這一家」專頁僅約6,000人追蹤，至今「胡粉」數目已超過10萬。專頁的介紹為：「家住大埔公屋的一家四口，故事圍繞大埔及香港的熱話」，胡老總用親手設計的胡迪（《反斗奇兵》動畫主角）模型公仔及場景，講香港故事和政事。周日銅鑼灣示威有警員到便利店取了支水未即時付款，胡老總便砌了「防暴胡迪」加一個「警告 後數」的牌子諷刺，昨有逾3000人分享這幅圖。

早前，胡老總出帖文說自己「病咗」，配圖是睡在病床上的胡迪，累積收到400多個留言慰問，的確有點像一家人般，也許就是他所形容：「愈嚟愈多人睇，慢慢有種同香港人同行嘅感覺。」

<figure>
<img src="https://web.archive.org/web/20210712043525im_/https://www.hkcnews.com/news_新聞/hk-discuss/2020/05/胡氏這一家-胡廸-20200525221346_1046_large.jpg" alt="">
<figcaption>胡老總最新帖文內容。胡氏這一家FB圖片</figcaption>
</figure>

<figure>
<img src="https://web.archive.org/web/20210712043525im_/https://www.hkcnews.com/news_新聞/hk-discuss/2020/05/胡氏這一家-胡廸-20200525221552_1433_large.jpg" alt="">
<figcaption>胡老總病了，數百粉絲留言慰問。胡氏這一家FB圖片</figcaption>
</figure>

### 「盡量兩個鐘內出post」

因為這份同行感，與「胡粉」齊上齊樂、同喜同悲，漸漸成為胡老總生活之日常。「初時，隔一兩個禮拜才出post；呢排發生好多事，keep住日日出，成為咗習慣，有少少責任，好似（胡粉）要睇過先舒服、開心。」

對比初期的帖文，胡老總愈做愈認真：「以前擺好（模型）就影相，而家多咗小點子，大家又睇得開心啲；但有時想快啲出post，搞掂主線，盡量兩個鐘內出，夜咗推post較多冷場，我好多時搞到9點幾 ，如果未搞掂，自己就會急急哋。」

前後兩個鐘就出到帖文，太快了吧？「平時買多啲 （配件），扭蛋買咗10年，飲品、食品、衫有好多，會因應件事趁顔色。通常食飯前搞，我8點食飯，最遲10點出post；製作1個鐘左右，兩塊板、set 場景，半小時搞掂。」

胡老總實情是個冷面笑匠，說笑時依然冷靜。「創作靈感嚟自每日發生嘅事，通常係返工放工搭車時睇吓 Facebook，有咩主題多人講，而自己又有興趣。」他說幽默感是天生的：「搞笑係靠直覺，睇完件事，好自然就會諗到 idea，然後睇吓有無適當嘅道具，無就去買，通常食飯前整少少，食完飯整埋佢。」他暗暗偷笑：「有時差少少未諗到，老婆又催我食飯，諗唔到整咩就辛苦啲。」

太太可有怨言？「佢成日叫我快啲食飯，但佢差唔多個個post都有like嘅。」太太有參與創作嗎？「有俾idea叫我整呢樣嗰樣。」可曾採納太太的建議？「諗唔到。」他不假思索：「我次次都話唔得。不過，佢有幫過我用泥膠整過Pepe 頭，雖然唔係好得，但都照出post。」他碌碌眼，想了一想：「反而有個fans，真係唔夠佢厲害，嗰次陳偉霆唱《野狼disco》成為熱話，佢早兩日已提我整，我覺得無咩，結果就遲咗兩日至出post。」

<figure>
<img src="https://web.archive.org/web/20210712043525im_/https://www.hkcnews.com/news_新聞/hk-discuss/2020/05/胡廸-胡氏這一家-20200525221454_27cf_large.jpg" alt="">
<figcaption>胡氏這一家，（右起）有胡老太、胡爸、胡媽、胡女、印尼姐姐，道盡香港大小事。Alex Ma 攝</figcaption>
</figure>

<figure>
<img src="https://web.archive.org/web/20210712043525im_/https://www.hkcnews.com/news_新聞/hk-discuss/2020/05/胡氏這一家-胡廸-20200525221710_6edb_large.jpg" alt="">
<figcaption>胡老太、胡爸和胡媽，都是香港人。胡氏這一家 FB專頁</figcaption>
</figure>

### 「鍾意胡迪個樣鹹鹹濕濕」

坐時光機回到2018年，胡老總就像一般男生，年少愛砌模型，車船、兵仔、機械人、電單車，統統砌過，略有心得，可恨玩具慾望無限，家中空間卻有限。「改為買扭蛋，譬如貓嗰類，欣賞吓，又唔花時間。」兩年前，他在網上見到惡搞胡迪 （日本海洋堂出品）：「買返嚟就係反眼吊眼嘅眼神，跟兩個頭，一個圓型眼球、另一個鹹鹹濕濕，（模型）已再版6、7次。」

他買回來的是1：12的模型公仔，會磨走啡色頭髮，然後改動眼耳口鼻，所有奧妙都藏在模型公仔的背面。「有啲似女仔玩公仔，衫褲鞋襪都有，我只要胡迪個頭，背面有枝棍，郁佢對眼，可以望不同方向。以前砌模型，要跟 menu 砌，（胡迪）有無限想像空間。」還記得第一個帖文是甚麼嗎？「都係鹹鹹濕濕嗰啲。」

起初，他不過是個普通玩具迷，砌好模型就放到玩具群組分享互動。「有次砌了『掃把頭』被麒麟撞到飛起，有假髮、細舞獅，撞到飛開，笑佢唔識企位，無政治目的，post到玩具群組後，佢哋話唔好帶 （政治）入群組，唯有自己開fanpage。」

專頁開始時，已經設定一家四口，主角是胡老太，也是至今出場率最高的，另有胡爸、胡媽、胡女，後來才加入印尼工人。「post與Toy Story （《反斗奇兵》）故事無關，（模型）要玩表情，最多換面、笑唔笑、開口合口，無邊隻模型隻眼可以玩上玩落，玩表情鬥雞眼，直望、望下，佢有兩個面模，連口都有玩，譬如（胡老太）隻大板牙係自己整，原先那隻撬甩，再喺後面用黏土鑲銀牙。」

何解設定一家人？「一隻胡迪唔夠玩，原先著牛仔衫又唔切合香港場景，改為便服場景，買吓一個，買吓又一個。香港最正常係有父母、老人家，有個著校服嘅女，後來加多個印尼工人，涵蓋香港發生事，返工學生、家庭主婦、外傭、老人家，無論發生咩事，應該都齊喇啩。」

跟許多香港人一樣，胡老總自去年5月開始關心「反送中」，胡氏這一家也在6月9日參與了第一次100萬人遊行。「第一個post係一家人喺度寫牌，老豆揸支筆寫『反送中』；因為6月9號遊行要預備個牌，我就6月8號出post話到時會去遊行，個牌keep到而家。」

他由初期業餘有時間才出帖，到現在有時一天兩個帖：「通常一個係主post，另一個好簡單，唔使點擺，譬如去買玩具、或者支持吓黃店。」天天嘻笑怒罵，胡粉數目亦暴增至逾10萬。 「自己都有諗過 （點解反應好），因為香港市民關注嘅嘢同我關注嘅係一樣，先至會有人鐘意，唔係我帶動乜嘢，只不過其他人都關心，就會有興趣睇。」

<figure>
<img src="https://web.archive.org/web/20210712043525im_/https://www.hkcnews.com/news_新聞/hk-discuss/2020/05/胡氏這一家-胡廸-20200525221651_437f_large.jpg" alt="">
<figcaption>「胡粉」近月常送胡老總玩具。受訪者提供</figcaption>
</figure>

### 與「胡粉」齊上齊落

「自己都鐘意講笑、搞笑，算幾玩得，因為鬧又鬧唔到咁多，又無乜用，笑吓佢、窒吓佢、寸吓佢，大家又開心，我主要滿足自己咋；但咁樣玩幾過癮，大家又睇得開心，積埋負能量都唔開心，自己都要宣洩吓，有事大家睇到都會俾嬲，或者睇到喊。」胡老總在出帖後的一小時，還會跟「胡粉」互動：「通常頭一個鐘會吹吓水、搞吓笑。」

「胡粉」早已把胡老總視為一家人，還常常給他送玩具：「早幾個月開始，之前分享過Rement，佢係間玩具日本公司，出唔同主題玩具，譬如宅男之間，一set 有10盒例如梳化、鬚刨、鏡等， 又例如日本拉麵 10盒，好多人儲緊，之前有啲會送10幾年前嘅 Rement，我好開心。」胡老總初時還會分類擺放，但愈收愈多，已經分類追不上收禮：「之前分好放入盒，傢俬、飲品、電腦、文具，但未分完又有下一個送來。」他也有出帖文展示檯面已有一堆待分類中。

回顧過去一年的帖文，反應最好的是一幅黑警圖：「一格格，有6、7格，有屈人手、八鄉，最多like，仲有幾千share，但反應好又唔代表自己最鐘意。」那麼最喜歡是哪個？「2019大事回顧。」去年12月底，他在過去一年的作品中，挑選最有代表性的，製作成一條短片：「由未有反送中到有反送中，原來一年發生咗咁多事，自己都幾有感覺，配埋《願榮光》同埋晴天林嘅作品，雖然我全部作品都係笑，但笑中有涙。」

他說一年前，大家只在笑陳偉霆說英文很難聽，或者 [「泰國人」搭巴士事件](https://web.archive.org/web/20210712043525/https://evchk.wikia.org/zh/wiki/%E4%B9%9D%E5%B7%B4%E6%B3%B0%E6%96%87%E6%BC%A2%E6%8B%92%E7%B5%95%E8%90%BD%E8%BB%8A%E6%8A%95%E8%A8%B4%E4%BA%8B%E4%BB%B6) ，「都係雞毛蒜皮，後來全部都係反送中，都幾唏噓，香港就喺呢一年發生咗呢啲事。」最令胡老總感觸是「陳彥霖」事件，但因為太傷感，他沒有出帖：「射盲眼 （印尼記者），我都做了一個眼罩開窿，放入海棉彈，還有拍了片。」


{{< video src="https://web.archive.org/web/20210712043525if_/https://www.facebook.com/plugins/video.php?href=https%3A%2F%2Fwww.facebook.com%2FFamilyWus%2Fvideos%2F573221460077308%2F&show_text=0&width=560" >}}


### 勉勵港人：失望但不要絕望

晃眼一年，胡老總因為工作關係，要隱去身份；面對日漸收窄的創作及言論自由，他也擔憂專頁會「被消失」：「都悲哀，有失望，但都係嗰句，就算失望，都唔可以絕望，做得幾多得幾多。」反送中一周年，胡老總也有打算把過去一年的精選帖文，剪緝成短片。

過去一年，胡老總每天與香港人同步：「最大樂趣係娛己娛人，大家睇完會話苦中作樂，或者苦中一點甜，我都開心嘅。」可有甚麼想跟香港人說？「由香港人加油、香港人反抗到香港人報仇，我停留咗喺香港人反抗，報仇好似太aggressive，而當外力收窄所有嘢， 加油好似無乜用，加油之餘要反抗，那怕反抗有無用。」

「我哋要反抗咩？都難、都唔知，好似反抗、悲觀、激忿都無用。」可有想過離開香港？「無諗過。一來屋企人都喺度，二來無諗呢樣嘢，唔只係我好愛香港，而係唔應該走去避開，除非差到無可再差。」胡老總說，無論前方是怎樣：「有無前景或者希望都好，丁點希望都要有，要保持有希望嘅心，做人至活得快樂，至會覺得有明天。絕望就咩都唔使諗，咁會好唔開心，事實上係就算失望，都唔可以絕望。」

場地鳴謝： [FAMA](https://web.archive.org/web/20210712043525/https://www.facebook.com/fama10a/)

<figure>
<img src="https://web.archive.org/web/20210712043525im_/https://www.hkcnews.com/news_新聞/hk-discuss/2020/05/胡廸-胡氏這一家-20200525221525_2950_large.jpg" alt="">
<figcaption>胡老太撐《蘋果日報》和黃色經濟園。胡氏這一家FB圖片</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712043525/https://www.hkcnews.com/aboutus/#subscribe)
