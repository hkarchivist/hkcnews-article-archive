---
title: "個個揸住個兜都不必坐監"
date: "2020-06-07"
author: "一悠"
category: "眾說"
tags:
  - "國歌法"
  - "楊潤雄"
url: "https://web.archive.org/web/20200927161422/https://www.hkcnews.com/article/30755/%E5%9C%8B%E6%AD%8C%E6%B3%95-%E6%A5%8A%E6%BD%A4%E9%9B%84-30755/%E5%80%8B%E5%80%8B%E6%8F%B8%E4%BD%8F%E5%80%8B%E5%85%9C%E9%83%BD%E4%B8%8D%E5%BF%85%E5%9D%90%E7%9B%A3"
original_url: "https://www.hkcnews.com/article/30755/%E5%9C%8B%E6%AD%8C%E6%B3%95-%E6%A5%8A%E6%BD%A4%E9%9B%84-30755/%E5%80%8B%E5%80%8B%E6%8F%B8%E4%BD%8F%E5%80%8B%E5%85%9C%E9%83%BD%E4%B8%8D%E5%BF%85%E5%9D%90%E7%9B%A3"
---

# 個個揸住個兜都不必坐監

吓！學生唱中共國歌唱到要報警！？

那隻——仔女在澳洲讀書、只識唱澳洲國歌的 [楊潤熊說](https://web.archive.org/web/20200927161422/https://news.rthk.hk/rthk/ch/video-gallery.feed?vid=1530528&type=atom) ，如果——「師生侮辱國歌，學校可以報警，等同盜竊和學生衝突！」

唔怪得移民外國的朋友常常講到爛——乜香港而家搞成咁㗎？完全唔似以前的香港！

<figure>
<img src="https://web.archive.org/web/20200927161422im_/https://www.hkcnews.com/news_新聞/hk-discuss/2020/06/楊潤雄-國歌法-20200607161320_2837_large.png" alt="">
<figcaption>做教育局局長的竟然可以教學校報警對付學生，呢個就是今時今日的香港。香港電台影片截圖</figcaption>
</figure>

如果真係國家偉大，香港學生唱中共國歌時，應該是熱淚盈眶，腎上腺素分泌增加才是。而家搞到隨時會因為唱歌要報串，黑警入學校拉學生——「我係警員689777號，我而家拉你，而家唔係事必要你講嘢⋯⋯⋯⋯」真係嚇死青少年。

真是世界變、黐孖筋。

英國佬的時代，從來冇要求香港學生唱英國國歌。前輩說，最多是在電視台深夜收台前，播一次「天佑我皇」就算數，絕對唔係好似今日新聞咁逼你必要聽。

你問吓啲前輩，當時學生仔，個個都把英國國歌第一句改成——「個個揸住個兜」，揸住個兜，即是乞兒，其實是——「嚴重傷害了英國人民的感情」，但是英國佬從來都冇報串要來拉學生坐監，反而心中覺得改歌詞都改得都壓韻，有啲幽默感，當你是傻仔就算數。

冇嘢嘅，一個根本對自己冇信心嘅政府，連英國佬當年的胸襟也沒有，只識暴力兇學生仔，正一係——大蝦細、俾屎餵。

**《國歌法》通過了，如果發生以下片段這樣的情形，校方是不是可以報警？**


{{< video src="https://web.archive.org/web/20200927161422if_/https://www.youtube.com/embed/kf4SXvRnMso" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200927161422/https://www.hkcnews.com/aboutus/#subscribe)

---

![博客 | 一悠](https://web.archive.org/web/20200927161422im_/https://www.hkcnews.com/uploads/avatars/2c58e158-9035-4161-92ef-b4b56f5e3747.png?873536568)

**博客 | 一悠**

【一悠・到此一遊】喜歡談古論今，也常談股論金。心理、鋼琴、股票、教育，交义感染，交流一下。學歷：香港中文大學文學士，研究院教育文憑，澳洲新南威爾斯大學碩士（堅有證書㗎，卻無野雞大學博士，也不必請律師去找證書）
