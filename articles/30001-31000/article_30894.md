---
title: "【6.12一周年】中彈右眼只餘2.5至5%視力　楊子俊：我係老師，亦係香港人"
date: "2020-06-12"
author: "特約記者鄭悅庭"
category: "眾聞"
tags:
  - "612金鐘大衝突"
  - "通識科楊老師"
  - "楊子俊"
url: "https://web.archive.org/web/20220925222040/https://hkcnews.com/article/30894/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-612%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-30894/%EF%BF%BD%EF%BF%BD%EF%BF%BD612%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD25%EF%BF%BD%EF%BF%BD%EF%BF%BD5%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/30894/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-612%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-30894/%EF%BF%BD%EF%BF%BD%EF%BF%BD612%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD25%EF%BF%BD%EF%BF%BD%EF%BF%BD5%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【6.12一周年】中彈右眼只餘2.5至5%視力　楊子俊：我係老師，亦係香港人

去年6月12日，金鐘立法會外發生激烈警民衝突，改變了一些人，包括當日右眼被催淚彈擊中的教師楊子俊（Raymond Yeung）。今年30歲的楊子俊，大學畢業後，在教育界工作8年，先後在三間學校任教通識科，現為拔萃女書院老師。去年6月之前，單身有車有樓有教席的他，理應無憂無慮。但因為兩枚催淚彈，他的右眼只剩2.5%至5%視力，畫面中央只有灰蒙蒙一片，想要看清楚一點，就需戴上眼罩。

<figure>
<img src="https://web.archive.org/web/20220925222040im_/https://hkcnews.com/news_新聞/hk-discuss/2020/06/通識科楊老師-楊子俊-20200612023956_1e92_large.jpg" alt="">
<figcaption>最近復課，楊子俊戴口罩也要戴眼罩，「好似自己喺個密室、蒸氣室度做嘢咁，成個人狀態好差。」鄭悅庭攝</figcaption>
</figure>

去年6月9日，百萬人參與反對修訂《逃犯條例》大遊行，楊子俊也在場。「和理非咁樣，遊行嘛，咁咪行囉。行足全程，甚至有啲偏執覺得唔可以插隊，由起點行到終點先係完成晒，成件事其實好左（膠）嘅。」百萬人遊行後，政府仍堅持二讀，人人說是「end game」。所以當他見到網上有人號召6月12日包圍立法會，看了看時間表，見到自己不用上堂，便決定到場幫手。

沒想到，6月12日下午，站在金鐘添華道，甚麼也沒有做的他，被警方催淚彈擊中右眼與胸口。

中彈後，他右眼黃斑區（最重要的中央視力）出現水腫，本來期望水腫消退後眼睛會痊癒，但水腫破裂，令黃斑位置出現了一個洞。醫生最初指可回復八、九成視力，所以在出院、保釋後，他開始積極研究各種治癒方法，同時不斷覆診、吃親戚朋友送來的補品、藍莓素、中藥等。

去年6月尾，眼睛情況惡化，楊子俊決定進行眼科手術。手術後，又捱過十多日連續24小時保持面向地下、只能俯睡、無法活動、肩頸痛、失眠的「face-down recovery」，眼睛的狀況卻沒好轉。這時醫生說，他右眼的視力有機會一輩子也不會恢復，甚至日後有機會出現併發症。「嗰個位開始覺得，自己接受現實喇，即係無得改變架喇，寧願快啲接受咗佢，諗下點樣喺呢個傷患之下，維持到我嘅正常工作。我咁諗會令我自己好過啲囉，好過我不斷咁再嘗試搵方法令到自己隻眼好番。」

楊子俊形容，如果只用右眼看東西，畫面的中央都是灰蒙蒙一片，時有幻光（似平日閉眼後，按壓眼球會看見的那種），四周的視力也比以往差。如雙眼並用，相較以前，「距離感差咗啦、個立體感係非常之差嘅，好似正在打邊爐時夾餸咁，夾極都夾唔中，睇嘢會有重影。」他試過跟學生打羽毛球，但接不中。

楊子俊淡然地交代傷勢，彷彿說著別人的故事。

<figure>
<img src="https://web.archive.org/web/20220925222040im_/https://hkcnews.com/news_新聞/hk-discuss/2019/06/催淚彈-逃犯條例-612金鐘大衝突-20190620140959_2c17_large.jpg" alt="">
<figcaption>6.12的催淚彈，香港人忘不了。周滿鏗攝</figcaption>
</figure>

去年7、8月，全城「打到飛起」，楊子俊躺在家中看著新聞直播，「自己參與唔到喺其中，其實嗰個內疚感，仲大過一切。」

稍為復原後，楊子俊決定利用傷者的身分，讓人知道抗爭者的故事。於是，他由閱讀新聞的人，變成新聞主角，陸續接受傳媒訪問，電台、電視台、報章、雜誌⋯⋯至今接受逾20個訪問。一次又一次講自己受傷的經過，「攰架，拍嘢最辛苦囉。我本身又唔係鍾意影相，又唔係鍾意扮鬼扮馬嘅人，但拍節目要有效果，咁就唯有滿足佢哋要求。我唔識擺pose，要take多幾次，嗰啲辛苦囉，講嘢、寫嘢就OK。」

他，其實希望低調。

除了開一個「公眾版本」的Facebook專頁，偶爾就時政發文外，日常外出、教書時，為免「太過招搖」，他一般也不會公開生活。「我盡量想日常生活都係一個正常人嚟嘅。」要很專注的時候，他才會戴眼罩。「我發覺自己都係視力差咗啫⋯⋯仲睇到呀，盡量都維持番正常生活。」

最常要戴眼罩是改卷。「而家睇嘢會有重影，睇字或者睇screen就會辛苦啲囉。」尤其是通識科看重每一個字的意思，需細閱前文後理，他打趣指，同學的手寫字本身已經很潦草，現在更要花心機去看。早前因疫情緣故，變了網上教學，他能在平板電腦上批改作業，任意放大縮小，也算是較舒服的做法。

原來在香港很難找到軟身眼罩，楊子俊只好在網上大量訂購。眼罩尚算耐用，一隻可用一個月。然而，醫生卻不建議他經常戴眼罩，認為會令他的腦部誤以爲右眼已沒用，令右眼視力進一步變壞。「我自己盡量都唔帶，但有時睇嘢花到乜鬼咁，兩個影完全睇唔到，點都要帶囉。」他說，因為不想似海盜，就把眼罩後的橡筋剪走了，變成一塊軟墊般，可隨時「攝」在眼睛和眼鏡之間。

<figure>
<img src="https://web.archive.org/web/20220925222040im_/https://hkcnews.com/news_新聞/hk-discuss/2020/06/楊子俊-通識科楊老師-20200612023912_297b_large.jpg" alt="">
<figcaption>由於香港沒有軟身眼罩，楊子俊在Amazon和淘寶分別買了一些，都是「Made in China」。鄭悅庭攝</figcaption>
</figure>

中彈後，楊子俊迅速被建制陣營起底，被稱「亂港黃師」、「荼毒下一代」，遭人投訴。有不少家長更跟學校提出要轉班，擔心他在6.12的參與會影響教學。校方回應指，那屬他的「校外參與」、是他的個人自由，若不是中了彈，也許根本沒人會發現他的政治取態。他亦重申，在受傷以前，教育局從未收過任何有關他的投訴。

再踏入校園時，他收到同學貼滿便利貼的壁佈板、打氣短片。同學們都很明白他的處境，沒有多問，只透過行動表達心意。「後尾我都堅持住講話我無嘢、我無事，一切都係如常咁，咁都無咩特別大嘅嘢。」

「同外間一路咁claim啦，就講話我出面嘅社會政治活動參與，係唔應該影響我嘅教學工作。我係企喺一個道德高地上去講呢樣嘢，所以我都真係要去實踐呢樣嘢囉，盡量喺學校維持番我想做嘅嘢。」因此，受傷後的新學年（去年9月），他的工作依舊。

他教授五班通識，亦是一班班主任。以往他批改一班的功課約要用4至5小時，但現在要花上近一倍時間。「唔係我實質上坐定定要做7、8個鐘，係中間做做下覺得好辛苦就會走嚟走去，唔想對住啲字。呢個問題喺呢一年內係不斷咁喺度loop。」他無奈地說，以前每份功課也可以錄影回應，「但而家真係唔得，如果比起我心目中可以做到嘅level，有啲時候個教學的確係無以前咁好⋯⋯縱使我唔承認都好啦，工作點都係有影響。」

令楊子俊意想不到的，是自己出事，似乎改變了學生跟香港的關係。他指，在傳統名校的學生，大多來自中產家庭、手持外國護照，以往較「離地」。「但係我唔知好彩定唔好彩，因為我受傷，令到有啲同學明白，原來香港嘅社會運動、示威活動，其實係同佢哋好近嘅，甚至佢哋發現身邊係會有人受傷，即係個老師無啦啦過咗個考試period，就中咗彈受咗傷。」見到學生開始關心香港，他這位阿Sir顯得欣慰。

說起學生，他語帶愧疚地說：「縱使我唔承認都好，不斷咁同人講話我係可以維持到正常工作，現實就係唔得囉。」


{{< video src="https://web.archive.org/web/20220925222040if_/https://www.facebook.com/plugins/video.php?href=https%3A%2F%2Fwww.facebook.com%2F612ytcr%2Fvideos%2F1654819461334818%2F&show_text=0&width=269" >}}


楊子俊在中六、七時選修通識，「純粹見到幾得意就揀咗啦」。對於由細到大在屋邨長大的他而言，通識科為他開啟了對世界的視覺。他笑指，老師叫同學剪報，當時覺得沒有用。現在回想，才知道當時「被迫剪報」是令政治啟蒙的重要元素。「我覺得關心政治都有個門檻嘅，特別以前冇咁多資訊，主要靠睇報紙、社評先會明白發生咩事。當你有咗啲基本嘅認識，就容易啲去接收其他資訊。咁就係嗰陣時開始關心政治。」

他難忘民間電台事件，那是他首次認識「公民抗命」。當時他眼中，這班人很「傻」，明知犯法仍要去搞「非法廣播」。「後尾睇番，原來你為咗爭取公義嘅時候係可以去到呢一步，即係⋯⋯寧願去挑戰呢個法律制度。」事件很衝擊多年來只看重成績、為人現實的他。

後來，他到了香港大學修讀社會科學（主修社會學及政治與公共行政學）。期間，他到柬埔寨義教兩個月，見證當地貧困學生對知識由唔識變識，深受感動。畢業後，決定做教育工作，讓學生認識世界。

至今教授通識將近8年，又是通識科參考書作者。他慨嘆，通識課程原來設計充滿彈性，內容及教學方式都可因時制宜。以往只要言之成理，有事實作理據，甚麼議題和立場也可以講。「我哋只要ensure我哋講完呢樣嘢，我哋講番另一邊做個balance咪得囉。如果現實上，社會上真係有兩邊嘅聲音，咁咪可以講。」

然而，「條紅線我諗而家越來越明顯」。今年初起，教育局打壓升級，令老師自我審查、噤聲。「我最近出咗份試卷講新聞自由，資料揀嘅係講TVB記者俾人打，好慘咁樣，我上司都覺得太過危險，就算你條題目幾中立，其他家長未必會咁睇。佢一聽到示威、抗爭、記者俾人打，即刻就可能聯想到一啲其他示威者嘅畫面，縱使本身題目好value free，或者根本唔容許同學講點樣支持運動，但令到人有咁嘅聯想，其實都係危險。」最後為免爭議，只好取消題目。

如今要在香港教通識，一點也不容易。打開「今日香港」一節，新聞自由、法治、社會政治參與⋯⋯無一不是「敏感」題材。那就談「公共衛生」，假若說到武漢肺炎，又該如何說它的起源呢？同時，又要擔心政府會將通識變成選修科，甚至刪去這一科，「通識老師絕對係愈嚟愈難，成日喺惶恐心態度工作。」

<figure>
<img src="https://web.archive.org/web/20220925222040im_/https://hkcnews.com/news_新聞/hk-discuss/2020/06/人鏈-20200612031412_1355_large.jpg" alt="">
<figcaption>去年，楊子俊FB有這張相：「老師為你哋加油！」年長教師向對面馬路舉傘的年輕人喊道。「我哋都係老師啊！」對面回喊。「咁......大家加油！」全場「笑喊」。</figcaption>
</figure>

去年底，教育局局長楊潤雄指，若有教師「涉及嚴重違法事件而被捕」，可能要即時停職，嚴重者更會被取消教席。在社交網站或私人場合發表不當言論，也可能被視為失德行為，或被取消教席。

曾被控暴動罪，後來踢保成功的楊子俊說，其實自己也曾想保持中立，避免參與政治活動。他剛做教師時，適逢2012年反國教運動，本來也想到場看看，「但包圍政總喎，你阻住人返工喎，會擔心我教師嘅身份去到會好似尷尬。」

直到2014年9月28日早上，他在電視上看到有人衝出馬路，就覺得一定要到場參與這場運動。到達金鐘，看到原來有很多同路人，「嗰陣對於自己嘅政治參與有好大轉變，好似原來我都唔應該龜縮嘅，雖然我係老師啫，但我都係香港人。」

這位香港人，示威時，竟不忘教學。他難忘9.28首次親眼目睹一隊「裝備好精良、神情兇惡的警察隊伍」（後來才知道那是速龍小隊）由灣仔步近金鐘。他拍了些照片，「速龍仲鬧我點解影佢哋相，其實都係諗住影多啲相，俾同學睇吓香港發生緊呢啲事。」現在回想，他靦腆地笑著。

自此，他偶在示威區流連。隨雨傘落幕，也沉寂了一陣子。直至去年6.9和6.12，再次走上街頭。

「雖然我自己對好多政治議題有好多立場，但入到課室真係要中立架。你角色係要做一個事實嘅報道者咁樣，話俾佢哋知社會上真係有人咁諗。話晒啲嘢俾同學聽，交由佢哋用自己諗法同價值觀去諗。」

三十而立，在30歲之年，他的人生似乎開展了全新的一章。

> 一年前，雖然有時都會諗係咪會教一世書，但始終教師嘅工作好穩定，年年跳point，唔會真係有動力改變人生軌跡。中彈後，再加上香港同教育界局勢不斷轉變，發覺自己嘅健康、安穩嘅生活，都隨時被環境影響，今日唔知聽日事。所以要趁住自己仲有力氣，把握時間做自己認為最啱、最有意義嘅嘢，直至必須要退下嚟嗰日。


最近人人講移民，會考慮嗎？「唔會移民，仲有得打，點都會打埋落去先。呢個係自己揀咗嘅戰場嚟嘅。」

眼前語速快、說話直接、態度溫文的楊子俊，是教師，也是香港人。
