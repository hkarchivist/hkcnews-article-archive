---
title: "國泰工會主席王思敏：首要擔心裁員非白色恐怖　不會罷工反對政府注資"
date: "2020-06-13"
author: "實習記者胡尚佑"
category: "眾聞"
tags:
  - "國泰航空"
  - "國泰空中服務員工會"
  - "國泰空姐"
url: "https://web.archive.org/web/20210630221344/https://www.hkcnews.com/article/30888/%E5%9C%8B%E6%B3%B0%E7%A9%BA%E4%B8%AD%E6%9C%8D%E5%8B%99%E5%93%A1%E5%B7%A5%E6%9C%83-%E5%9C%8B%E6%B3%B0%E8%88%AA%E7%A9%BA-%E5%9C%8B%E6%B3%B0%E7%A9%BA%E5%A7%90-30888/%E5%9C%8B%E6%B3%B0%E5%B7%A5%E6%9C%83%E4%B8%BB%E5%B8%AD%E7%8E%8B%E6%80%9D%E6%95%8F%EF%BC%9A%E9%A6%96%E8%A6%81%E6%93%94%E5%BF%83%E8%A3%81%E5%93%A1%E9%9D%9E%E7%99%BD%E8%89%B2%E6%81%90%E6%80%96-%E4%B8%8D%E6%9C%83%E7%BD%B7%E5%B7%A5%E5%8F%8D%E5%B0%8D%E6%94%BF%E5%BA%9C%E6%B3%A8%E8%B3%87-"
original_url: "https://www.hkcnews.com/article/30888/%E5%9C%8B%E6%B3%B0%E7%A9%BA%E4%B8%AD%E6%9C%8D%E5%8B%99%E5%93%A1%E5%B7%A5%E6%9C%83-%E5%9C%8B%E6%B3%B0%E8%88%AA%E7%A9%BA-%E5%9C%8B%E6%B3%B0%E7%A9%BA%E5%A7%90-30888/%E5%9C%8B%E6%B3%B0%E5%B7%A5%E6%9C%83%E4%B8%BB%E5%B8%AD%E7%8E%8B%E6%80%9D%E6%95%8F%EF%BC%9A%E9%A6%96%E8%A6%81%E6%93%94%E5%BF%83%E8%A3%81%E5%93%A1%E9%9D%9E%E7%99%BD%E8%89%B2%E6%81%90%E6%80%96-%E4%B8%8D%E6%9C%83%E7%BD%B7%E5%B7%A5%E5%8F%8D%E5%B0%8D%E6%94%BF%E5%BA%9C%E6%B3%A8%E8%B3%87-"
---

# 國泰工會主席王思敏：首要擔心裁員非白色恐怖　不會罷工反對政府注資

國泰航空（293）周二公布390億元資本重組計劃，當中包括特區政府以273億元入股及貸款即時援助。國泰空中服務員工會主席王思敏指，工會暫時不會罷工反對政府注資，員工首要擔心是無薪假和公司會否裁員的問題。

<figure>
<img src="https://web.archive.org/web/20210630221344im_/https://www.hkcnews.com/news_新聞/hk-discuss/2020/06/國泰空姐-國泰空中服務員工會-20200611204444_24b5_large.png" alt="">
</figure>

國泰空中服務員工會主席王思敏接受眾新聞查詢時表示，工會對政府入股的做法無意見，「全球好多航空公司喺疫情下都有政府支援，所以都應該合理，政府都會出手救番啲航空公司，係好多地方嘅趨勢，德國都喺咁。」   
   
 有意見認為，政府向國泰「揼水」加上有權派2名觀察員加入董事局，恐怕會染紅。王思敏表示不擔心，「因為今次係一個類似貸款形式，國泰需要還錢，觀察員加入亦係合理，佢畀咁多錢入嚟國泰，其實喺咪都需要派兩個人入嚟睇住呢200幾億點用？唔可以話畀完錢你完全唔理，我覺得去到呢度都係合理，同埋佢只不過係觀察員，至於佢喺裏面實際作用暫時都未知，好難呢一刻評論佢喺裏面會做啲乜嘢。」

記者訪問前國泰工會主席關笑華，她不滿政府入股國泰不滿，更形容2名觀察員為黨委書記。王思敏說：「她離開9年，可能佢未必好清楚而家真實情況，大家比較關注嘅係自己能唔能夠留得住份工，可能暫時關注咗呢樣先，其他嘅嘢起碼secure咗自己份工先再諗。」

被問到會否擔心政府注資後，對工會日後行動有所影響，或造成更大的白色恐佈。王思敏指，工會以往所發起的活動都是合法，亦是圍繞勞資關係的問題，所以不會擔心。她說，自從去年反修例事件中，公司解僱前港龍航空空勤人員協會主席施安娜等人，已開始存在白色恐佈，員工已小心到盡，所以不會擔心再有什麼其他事，保護工夫一直在做，現時在社交平台都不會用真實姓名。

相關報道： [政府注資國泰有權任命觀察員　前工會主席、「空姐長毛」關笑華：如安插黨委書記](https://web.archive.org/web/20210630221344/https://www.hkcnews.com/article/30893/%E5%9C%8B%E6%B3%B0%E7%A9%BA%E4%B8%AD%E6%9C%8D%E5%8B%99%E5%93%A1%E5%B7%A5%E6%9C%83-%E5%9C%8B%E6%B3%B0%E8%88%AA%E7%A9%BA-%E9%97%9C%E7%AC%91%E8%8F%AF-30893/%E6%94%BF%E5%BA%9C%E6%B3%A8%E8%B3%87%E5%9C%8B%E6%B3%B0%E6%9C%89%E6%AC%8A%E4%BB%BB%E5%91%BD%E8%A7%80%E5%AF%9F%E5%93%A1-%E5%89%8D%E5%B7%A5%E6%9C%83%E4%B8%BB%E5%B8%AD%E3%80%81%E3%80%8C%E7%A9%BA%E5%A7%90%E9%95%B7%E6%AF%9B%E3%80%8D%E9%97%9C%E7%AC%91%E8%8F%AF%EF%BC%9A%E5%A6%82%E5%AE%89%E6%8F%92%E9%BB%A8%E5%A7%94%E6%9B%B8%E8%A8%98)

<figure>
<img src="https://web.archive.org/web/20210630221344im_/https://www.hkcnews.com/news_新聞/hk-discuss/2019/04/空姐-國泰航空-cathay-20190426185622_1075_large.jpg" alt="">
<figcaption>政府注資國泰，但國泰管理層未承諾不會裁員。美聯社圖片</figcaption>
</figure>

王思敏強調，現時員工首要擔心的問題，是無薪假和公司會否裁員，而不是擔心白色恐怖或政府加入，工會不會發起罷工行動，反對政府注資。「喺工會同事當中，好大部份都唔喺本地人，對於政治環境或者國安法都唔係好了解，所以我哋都要照顧嗰一批人，唔可以淨係話有啲人好關注國安法，就要做一系列嘅嘢去罷工表達政治訴求。如果全部人暫時方向未到一致嘅時候，罷工行動暫時唔做住，會關注大家最關心嘅問題，就係無薪假同埋裁員；反唔反對政府，唔係呢個時候。」對於公司獲政府注資，但最基本連不裁員都未能承諾，王思敏對此感到失望。

現時國泰有1萬多名機艙服務員，當中約三成不是本地人，其中約7500人加入工會。王思敏指：「有3000幾個機艙服務員唔係本地人，佢哋分別嚟自菲律賓、印度、日本、韓國、台灣等地，所以要同佢哋表達而家嘅政治環境，係比較有難度，佢哋都有打電話或者send email同我哋講佢哋關注嘅事，暫時未收過有人話唔贊成政府入股。外界諗嘅關注，同我哋真正面對嘅唔同。」

被問到美國日前曾一度宣布會限制國航入境，會否擔心外國也對國泰設限。王思敏說不擔心：「措施已經取消咗，我諗外國一路好清楚香港定位，尤其係航空公司而家主要股權仍然喺太古，大家都會清楚，所以唔擔心。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630221344/https://www.hkcnews.com/aboutus/#subscribe)
