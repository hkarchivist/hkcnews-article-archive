---
title: "政府注資國泰有權任命觀察員　前工會主席、「空姐長毛」關笑華：如安插黨委書記"
date: "2020-06-13"
last_updated: "2020-06-13 02:23:11"
author: "實習記者胡尚佑"
category: "眾聞"
tags:
  - "國泰航空"
  - "關笑華"
  - "國泰空中服務員工會"
url: "https://web.archive.org/web/20210702175029/https://www.hkcnews.com/article/30893/%E5%9C%8B%E6%B3%B0%E7%A9%BA%E4%B8%AD%E6%9C%8D%E5%8B%99%E5%93%A1%E5%B7%A5%E6%9C%83-%E5%9C%8B%E6%B3%B0%E8%88%AA%E7%A9%BA-%E9%97%9C%E7%AC%91%E8%8F%AF-30893/%E6%94%BF%E5%BA%9C%E6%B3%A8%E8%B3%87%E5%9C%8B%E6%B3%B0%E6%9C%89%E6%AC%8A%E4%BB%BB%E5%91%BD%E8%A7%80%E5%AF%9F%E5%93%A1-%E5%89%8D%E5%B7%A5%E6%9C%83%E4%B8%BB%E5%B8%AD%E3%80%81%E3%80%8C%E7%A9%BA%E5%A7%90%E9%95%B7%E6%AF%9B%E3%80%8D%E9%97%9C%E7%AC%91%E8%8F%AF%EF%BC%9A%E5%A6%82%E5%AE%89%E6%8F%92%E9%BB%A8%E5%A7%94%E6%9B%B8%E8%A8%98"
original_url: "https://www.hkcnews.com/article/30893/%E5%9C%8B%E6%B3%B0%E7%A9%BA%E4%B8%AD%E6%9C%8D%E5%8B%99%E5%93%A1%E5%B7%A5%E6%9C%83-%E5%9C%8B%E6%B3%B0%E8%88%AA%E7%A9%BA-%E9%97%9C%E7%AC%91%E8%8F%AF-30893/%E6%94%BF%E5%BA%9C%E6%B3%A8%E8%B3%87%E5%9C%8B%E6%B3%B0%E6%9C%89%E6%AC%8A%E4%BB%BB%E5%91%BD%E8%A7%80%E5%AF%9F%E5%93%A1-%E5%89%8D%E5%B7%A5%E6%9C%83%E4%B8%BB%E5%B8%AD%E3%80%81%E3%80%8C%E7%A9%BA%E5%A7%90%E9%95%B7%E6%AF%9B%E3%80%8D%E9%97%9C%E7%AC%91%E8%8F%AF%EF%BC%9A%E5%A6%82%E5%AE%89%E6%8F%92%E9%BB%A8%E5%A7%94%E6%9B%B8%E8%A8%98"
---

# 政府注資國泰有權任命觀察員　前工會主席、「空姐長毛」關笑華：如安插黨委書記

國泰航空（293） 周二公布390億元資本重組計劃，當中包括特區政府以273億元入股及貸款即時援助，是港府首次以巨額公帑注資入一間私人公司，政府亦有權任命兩名觀察員加入董事局。有「 [空姐長毛](https://web.archive.org/web/20210702175029/https://www.hkcnews.com/article/22161/%E9%97%9C%E7%AC%91%E8%8F%AF-%E5%9C%8B%E6%B3%B0%E8%88%AA%E7%A9%BA-%E5%B7%A5%E6%9C%83-22161/%E3%80%8C%E7%A9%BA%E5%A7%90%E9%95%B7%E6%AF%9B%E3%80%8D%E9%97%9C%E7%AC%91%E8%8F%AF-%E9%9B%A3%E5%BF%98%E6%B8%AF%E7%9D%A3%E5%BA%9C%E5%A4%96%E7%9E%93%E8%A1%97) 」之稱，在36年空姐生涯中當了18年國泰工會領袖的關笑華（Becky），退休離開國泰第9個年頭，說起國泰大小事，仍然振振有詞。

<figure>
<img src="https://web.archive.org/web/20210702175029im_/https://www.hkcnews.com/news_新聞/hk-discuss/2020/06/關笑華-國泰空中服務員工會-20200612222116_1390_large.png" alt="">
<figcaption>前空姐關笑華（拿托盤者）雖已退休，但仍然很關心國泰事務。關笑華提供相片</figcaption>
</figure>

被稱為「空姐長毛」不是浪得虛名，18年國泰工會領袖生涯，關笑華發起過多場罷工，為會員爭取最大福利，2005年的一場興訟更成為佳話，當年關笑華代表工會控告國泰違約，入稟法院追討假期津貼獲判勝訴，國泰需要向受影響員工賠償3.5億元。

國泰這家有74年歷史的航空公司，被視為香港代表品牌。今次政府注資的舉動，引來不少政治聯想，尤其國泰在去年修例風波中受到壓力。最為大眾關注的，是政府有權任命2名觀察員加入董事局，雖稱觀察員並沒有投票權、政府無意參與國泰的營運、不會影響國泰的公司管治，但關笑華認為：「講唔會參與啫，睇到佢咁樣做嘅時候，覺得佢唔會唔發聲。而家直頭係擺咗兩個黨委書記落嚟，觀察員職責係黨委書記！」

「黨委書記加入，令公司整體來嚟講一定要擁抱一國兩制，一定要效忠國家，一定唔可以犯國安法，國泰進入白色恐怖黑暗期。」

<figure>
<img src="https://web.archive.org/web/20210702175029im_/https://www.hkcnews.com/news_新聞/hk-discuss/2020/06/國泰空中服務員工會-關笑華-20200612233940_a0a9_large.jpg" alt="">
</figure>

關笑華慨嘆：「就算而家真係蝕好多錢，可以揀借錢，疫情後搵錢返嚟還，使乜搞到搵政府注資390億。」   
   
 國泰在公告指，2月起每月虧損現金25億至30億港元。以往面對虧損，都未曾主動提出要港府泵水。關笑華有感，國泰是借疫情為由，向政府跪低，「以前從來無藉口搵政府幫手，而家有疫情做藉口。當年沙士雖然蝕晒啲錢，但仲撐得住，等到復飛之後仲可以賺番啲錢。雖然今次疫情嚴重好多，牽涉到國際性層面，但疫情始終會過去，到時啲人一定會瘋狂旅遊，而家係咪真係財困到要政府插手？」   
   
 完成資本重組後，太古持國泰股權將由45%降至42.26%；港府會持國泰6.08%股權、屬中國央企的中國國際航空持股由29.99%降至28.17%，港府與國航將合共持股超過30%（34.25%）；卡塔爾航空持股將由9.99%降至9.38%；餘下14.11%為公眾等其他持股。   
   
 關笑華說，持股變化可見「以前太古有自主權，而家國泰差唔多跪低，雙手奉送股份，已經睇到國泰係為咗保障太古喺內地其他投資嘅項目，唔想得罪國家。」

關笑華形容，去年反修例事件期間國泰開始變紅，但政府入股才是真正的墜落，指「國泰變國企」。「好多人喺Facebook post嘢，返到公司就被炒，當時仲係港龍航空空勤人員協會主席嘅施安娜，係第一個被炒，之後就陸續有嚟，有飛機師被炒，當時未有疫情已經以言入罪，剩番落嚟冇人夠膽出聲，唯有想保住份工嘅人唔好出聲，唔好反抗。而家個個人都想保住份工。」

<figure>
<img src="https://web.archive.org/web/20210702175029im_/https://www.hkcnews.com/news_新聞/hk-discuss/2019/08/國泰白色恐怖-國泰航空-集會-20190829015143_192c_large.jpg" alt="">
<figcaption>去年反修例運動期間，多名國泰員工被炒，民間曾發起集會抗議。美聯社圖片</figcaption>
</figure>

雖獲港府出手，但國泰未承諾不裁員。關笑華直斥不公平：「390億元係好多錢，如果連咁基本保住員工飯碗都做唔到，好唔公平。點解要借佢啲錢，但又唔肯保證？點解國泰有特權，可以借政府錢？拎咁大舊錢幫你個公司繼續生存營運落去，你會唔會畀番啲員工？員工完全一啲分享都無！仲要擔心分分鐘你話重組架構，可能會有裁員同減人工嘅威脅。」

美國曾設限在6月16日起禁止中國民航機飛往美國，雖然兩日後撤回有關決定，並宣佈中國的航空公司將獲准每周營運兩個往來中美的航班。關笑華認為，國泰染紅下，或令外國對國泰增加戒心，「既然國泰已經變成國企，直頭避唔到變咗件政治事件。唔排除呢個可能性（外國向國泰設限）。」

大機構近日紛紛表態支持北京制定港區國安法，關笑華擔心政府注資後，國泰不得不表態。「如果要繼續搵錢就要昧着良心表態支持，為咗求存就被迫要支持，根本國安法簡單來講係順我者生、逆我者死，邊有人想死？或者只有去到國際級嘅企業，佢哋先會夠膽話要人權。而家國泰明顯幫員工揀埋立場表態。佢哋夠膽叫政府注資390億，會唔會夠膽唔支持國安法？」

<figure>
<img src="https://web.archive.org/web/20210702175029im_/https://www.hkcnews.com/news_新聞/hk-discuss/2020/06/關笑華-國泰空中服務員工會-20200612222059_2852_large.png" alt="">
<figcaption>在36年空姐生涯中，當了18年國泰工會領袖的關笑華，多年來為員工爭取權益。關笑華提供</figcaption>
</figure>

關笑華1975年加入國泰，工作36年，加入工會後多年來為員工爭取權益，回想每件國泰事件仍歷歷在目。關笑華坦言，當年她是公司的眼中釘，但最起碼仍有言論自由，與現今情況不同。「嗰時時代唔同，公司雖然話係同我對立，但佢明白我嘅位置，我都明白佢哋角色，當我哋退落嚟之後仍然有偈傾。嗰時仲係有言論同結社自由，嗰時共產黨未嚟到，而家嚟咗。香港雖然冇集體談判權，但國泰都肯同工會傾，因為當時工會代表大部份員工，公司仲肯承認工會嘅存在價值同地位。公司而家為咗要求存，理唔到咁多，所以要跪低。」   
   
 八九民運時，香港人毋懼風雨，上街支援北京學生。當年已是國泰工會會員的關笑華記得，當年工會政治敏感度不高，「嗰陣時自己係會員，但政治意識唔係咁強，大家各自上街，工會無發動遊行，嗰時唔識、政治敏感度唔高。」   
   
 直到1993年，國泰工會因三名員工被無理解僱，以及長期超時工作而發起在新蒲崗罷工。其後工會升級行動，寒冷的年廿九，她們集體到港督府門外瞓街請願，要求港督彭定康介入工潮，協助他們與資方談判。

這件事成為關笑華國泰生涯中最深刻的事，徹底將她改變，後來更決定要成為工會主席。「直至1993年的年廿九，我哋罷工得到職工盟和李柱銘嘅幫助，教我哋面對管理層，灌輸工會知識俾我哋，我由嗰時開始關注民主同人權。」關笑華說，她之後每年的勞動節都會去遊行。

2003年七一50萬人上街反23條立法，當年是工會主席的關笑華，連同幾間航空公司發動遊行，「23條立法牽涉工會，所以一定要發聲！」她說，當時管理層完全沒有阻止工會的行動。

到了2014年佔領中環，關笑華雖已經離開國泰3年，但據她了解，工會當時都有去中環紮營支持。那時，管理層也沒有懲罰、沒有阻止。

去年的反修例運動，施安娜被人督灰被炒、公司繼續鼓勵其他人督灰；多名員工被離職，出現白色恐怖。關笑華感嘆：「而家問題愈嚟愈惡化，好心痛。」

曾幾何時，國泰是一間出名制度好、福利佳的名牌大公司。關笑華由19歲青春少艾，做到55歲知命之年。退休後的關笑華縱使離開國泰，但內心一直記掛舊東主。「所有一齊飛到退休嘅同事都仲有聯絡，我好愛呢間公司，睇見間公司變成咁，個個都好心痛、好可惜。我哋仲好關注國泰嘅消息，好似未離開過呢間公司咁......」

有多少人甘心為一間公司奉獻大半生？關笑華將半生奉獻給國泰。訪問期間，關笑華說起國泰的一點一滴依然雀躍，彷如從未離開過，這份感情難能可貴；如今，卻令她更感慨。

相關報道： [國泰工會主席王思敏：首要擔心裁員非白色恐怖　不會罷工反對政府注資](https://web.archive.org/web/20210702175029/https://www.hkcnews.com/article/30888/%E5%9C%8B%E6%B3%B0%E7%A9%BA%E4%B8%AD%E6%9C%8D%E5%8B%99%E5%93%A1%E5%B7%A5%E6%9C%83-%E5%9C%8B%E6%B3%B0%E8%88%AA%E7%A9%BA-%E5%9C%8B%E6%B3%B0%E7%A9%BA%E5%A7%90-30888/%E5%9C%8B%E6%B3%B0%E5%B7%A5%E6%9C%83%E4%B8%BB%E5%B8%AD%E7%8E%8B%E6%80%9D%E6%95%8F%EF%BC%9A%E9%A6%96%E8%A6%81%E6%93%94%E5%BF%83%E8%A3%81%E5%93%A1%E9%9D%9E%E7%99%BD%E8%89%B2%E6%81%90%E6%80%96-%E4%B8%8D%E6%9C%83%E7%BD%B7%E5%B7%A5%E5%8F%8D%E5%B0%8D%E6%94%BF%E5%BA%9C%E6%B3%A8%E8%B3%87-)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210702175029/https://www.hkcnews.com/aboutus/#subscribe)
