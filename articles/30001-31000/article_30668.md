---
title: "【六四31周年】長者堅持到維園　「就算支聯會以後唔搞，我都照嚟」"
date: "2020-06-05"
author: "實習記者黎卓欣"
category: "眾聞"
tags:
  - "維園"
  - "支聯會"
  - "六四31周年"
url: "https://web.archive.org/web/20200814113602/https://www.hkcnews.com/article/30668/%E5%85%AD%E5%9B%9B31%E5%91%A8%E5%B9%B4-%E6%94%AF%E8%81%AF%E6%9C%83-%E7%B6%AD%E5%9C%92-30668/%E3%80%90%E5%85%AD%E5%9B%9B31%E5%91%A8%E5%B9%B4%E3%80%91%E9%95%B7%E8%80%85%E5%A0%85%E6%8C%81%E5%88%B0%E7%B6%AD%E5%9C%92-%E3%80%8C%E5%B0%B1%E7%AE%97%E6%94%AF%E8%81%AF%E6%9C%83%E4%BB%A5%E5%BE%8C%E5%94%94%E6%90%9E%EF%BC%8C%E6%88%91%E9%83%BD%E7%85%A7%E5%9A%9F%E3%80%8D"
original_url: "https://www.hkcnews.com/article/30668/%E5%85%AD%E5%9B%9B31%E5%91%A8%E5%B9%B4-%E6%94%AF%E8%81%AF%E6%9C%83-%E7%B6%AD%E5%9C%92-30668/%E3%80%90%E5%85%AD%E5%9B%9B31%E5%91%A8%E5%B9%B4%E3%80%91%E9%95%B7%E8%80%85%E5%A0%85%E6%8C%81%E5%88%B0%E7%B6%AD%E5%9C%92-%E3%80%8C%E5%B0%B1%E7%AE%97%E6%94%AF%E8%81%AF%E6%9C%83%E4%BB%A5%E5%BE%8C%E5%94%94%E6%90%9E%EF%BC%8C%E6%88%91%E9%83%BD%E7%85%A7%E5%9A%9F%E3%80%8D"
---

# 【六四31周年】長者堅持到維園　「就算支聯會以後唔搞，我都照嚟」

<figure>
<img src="https://web.archive.org/web/20200814113602im_/https://www.hkcnews.com/news_新聞/hk-discuss/2020/06/六四31周年-維園-20200605001839_35fd_large.jpg" alt="">
<figcaption>到維園舉起燭光，是不少長者每年都會做的事，只因他們忘不了。莊曉彤攝</figcaption>
</figure>

六四31周年，警方首次反對支聯會主辦維園燭光晚會，但群眾依然自發站在維園6個足球場，高舉燭光，當中包括不少長者。

蔡氏夫婦傍晚6時來到維園。兩人身穿黑色Polo T-Shirt，舉起手機拍下當時還空蕩蕩的維園。

「31年啦。點都嚟行個圈啦，但係安全至上，一陣都係返屋企悼念。」60多歲的蔡太，每年六四都會到維園參加晚會：「有次突然傾盆大雨，咪拎住把遮繼續嚟，半路腰斬咪走人。」

昨天到維園，雖然她心有恐懼，但仍然堅持提早來兜個圈，她苦笑道：「無論因為乜原因，唔能夠再喺維園集會，都暗示緊我哋嘅自由逐步被限制。無得喺維園做嘅嘢，唯有返屋企做。」

蔡太說，這一年發生的社會運動、強硬通過國歌法，令她對六四有更深刻感受：「依家更加明白當年天安門學生嘅感受，體會嗰種專制政權下，傾都冇得傾嘅無奈。話50年不變嘅嘢，突然就變晒。但我哋點都要堅持，話俾佢聽佢要遵守承諾。」

近年，社會出現一種聲音，認為土生土長的香港人，與中國內地發生的事無關，不應悼念六四。蔡太堅持來晚會幾十年，坦言不認同這說法：「無錯，六四並唔係喺香港發生，但睇歷史事件，每樣嘢都會互相影響，唔係一定要喺你面前發生，先叫有份。」

<figure>
<img src="https://web.archive.org/web/20200814113602im_/https://www.hkcnews.com/news_新聞/hk-discuss/2020/06/六四31周年-維園-20200605001917_242b_large.jpg" alt="">
<figcaption>蔡氏夫婦帶備電子蠟燭，傍晚時分到維園悼念。黎卓欣攝</figcaption>
</figure>

蔡氏夫婦大概沒有想過，就在他們離開之後，香港人推倒了圍欄，步進維園足球場，點起遍地燭光。

60多歲的韓先生今年一如以往，與幾位老友相約到維園。他身旁的好友說：「我哋係合法，無超過8個人！」韓先生馬上打斷：「就算唔合法都要做啦，我哋唔可以睇住班青年唔理！齊上齊落！」

「參與喺人群之中，先感受到嗰種共同嘅信念，展示面對暴政，我哋仍然能勇敢、自強。」警方反對集會，韓先生卻沒有選擇留在家中悼念亡者，堅持親身來到現場，更直言：「預咗俾佢打、俾佢拉㗎啦！」

時光倒流31年，那時在室內設計公司工作的韓先生，5月30日被派往北京工作。他憶述，八九民運主要集中在天安門廣場附近，京城外圈的商舖、社區，仍然正常運作。他負責的工程就在廣場附近，上班途中拍下好幾輯照片，王丹、吾爾開希等人也是他鏡頭下的主角。

平靜的光景只不過幾天，6月3日，韓先生甫起牀，從窗口遠望，天安門長安街附近已開始冒起濃煙。突然，他收到公司的急電，通知他中國政府不願再對話，軍隊快要清場，著他馬上撘飛機回港。當時幾乎所有外國記者、商人都住在北京飯店，全數要撤退。

翌日，韓先生鏡頭下仍未撤退的身影，或許，不少人遇難。

韓先生難忘親眼目睹學生、領袖們在廣場的一舉一動，及後每一年，不論陰晴，他都會來到維園：「係一種精神。我哋有個信念，民主一定勝利，自由一定勝利。就算支聯會以後唔搞，國安法實行，我都會照嚟。當散步囉。」

31年過去，韓先生認為，六四一直在香港發生，暴政打壓從未變更：「中大、理大保衞戰，你睇得到佢哋點圍城，以千幾顆催淚彈、橡膠子彈傷害班學生，同天安門嘅分別已經唔大，差在未開機關槍。」

<figure>
<img src="https://web.archive.org/web/20200814113602im_/https://www.hkcnews.com/news_新聞/hk-discuss/2020/06/維園-六四31周年-20200605001933_15be_large.jpg" alt="">
<figcaption>韓先生曾親身目睹天安門廣場上的學生，對六四事件念念不忘。黎卓欣攝</figcaption>
</figure>

<figure>
<img src="https://web.archive.org/web/20200814113602im_/https://www.hkcnews.com/news_新聞/hk-discuss/2020/06/維園-六四31周年-20200605001858_2c1a_large.jpg" alt="">
<figcaption>六四，是老一輩香港人的心結。莊曉彤攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200814113602/https://www.hkcnews.com/aboutus/#subscribe)
