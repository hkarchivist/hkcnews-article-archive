---
title: "要求正面製作港區國安法節目　將港台變國家宣傳機器？陳建強：點稱呼都無問題，責任上應該做"
date: "2020-06-11"
author: "記者莊曉彤"
category: "眾聞"
tags:
  - "香港電台"
  - "RTHK"
  - "radio hk"
  - "rthk 香港電台"
  - "港台"
  - "香港电台"
  - "rthk hk"
  - "國安法"
  - "陳建強"
url: "https://web.archive.org/web/20210928074824/https://www.hkcnews.com/article/30859/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-30859/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://www.hkcnews.com/article/30859/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-30859/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 要求正面製作港區國安法節目　將港台變國家宣傳機器？陳建強：點稱呼都無問題，責任上應該做

香港電台顧問委員會（顧委會）昨早召開首次工作小組會議。顧委會主席陳建強會後見記者，冀港台以正面及負責任的態度製作港版國安法的相關節目，但可以有反對意見。觀感上可會令人覺得顧委會要求港台唱好國安法，甚至成為「國家宣傳機器」？陳建強晚上回應眾新聞查詢表示：「我即刻答你，外界係無呢個睇法」、「咩叫國家宣傳機器？國家嘅法律，梗係要宣傳機器去宣傳，唔通搵個反宣傳機器，或者搵一個唔係機器嘅去宣傳咩？⋯⋯你話可以做宣傳嘅平台、宣傳嘅機器或者係任何報紙，你點樣稱呼佢都無問題，但係我覺得責任上係應該做嘅。」

<figure>
<img src="https://web.archive.org/web/20210928074824im_/https://www.hkcnews.com/news_新聞/hk-discuss/2020/06/RTHK-陳建強-顧委會工作小組-20200610220101_1195_large.png" alt="">
<figcaption>被稱為「梁粉牙醫」的香港電台顧問委員會主席陳建強。港台照片</figcaption>
</figure>

被稱為「梁粉牙醫」的顧委會主席陳建強早於去年11月提出成立工作小組，討論港台節目的編輯方針、質素及標準。今年4月港台收到通訊事務管理局對《左右紅藍綠》發出的嚴重警告，指煽動仇恨、歪曲事實；5月對《頭條新聞》發出的警告，指污衊及侮辱警方，顧委會遂決定昨日召開工作小組會議討論，廣播處長梁家榮亦有出席。

陳建強會後表示，向港台提出製作關於港區國安法的節目，並要清晰、精準、客觀。他指，由港台製作與國安法有關節目，跟港台管理層的想法是「不謀而合」。他指，所有委員也認同需要國安法相關節目，並不存在任何施壓。 陳表示，港台作為公共廣播機構及一個政府部門是責無旁貸，應該正面將國安法的背景、因由和細節向市民解釋清楚。陳建強認為，市民現在接受很多假新聞和假想法，希望這些節目能讓市民「唔好再有任何誤會」。

晚上接受眾新聞電話訪問時，陳建強重申 [《香港電台約章》](https://web.archive.org/web/20210928074824/http://rthk9.rthk.hk/about/pdf/charter_chi.pdf) 列明港台的公共目的及使命，包括增加市民對「一國兩制」及其在香港實施情況的認識、提供讓市民了解社會和國家的節目，培養市民對公民及國民身分的認同感。

「而最新嘅情況，係一國兩制有新嘅法例在香港推動，呢個正正係最好嘅時候。與其香港電台，有社會聲音覺得佢係唔支持政府，甚至係反政府，呢個係好明顯嘅聲音咁講過。今天，既然處長亦都認同約章精神，我哋跟足約章，認同一個中國，講番呢個法例嘅背景、起因、所有嘅詳細情況，正正係約章賦予嘅責任。」陳建強續表示，節目可以提出反對意見。

<figure>
<img src="https://web.archive.org/web/20210928074824im_/https://www.hkcnews.com/news_新聞/hk-discuss/2020/05/全国人大-港版國安法-20200529003129_6b5e_large.jpg" alt="">
<figcaption>5月28日，全國人大會議表決通過制定港版國安法的議案。美聯社圖片</figcaption>
</figure>

被問到顧委會此說，觀感上令人覺得要求港台唱好國安法，甚至是成為國家宣傳機器。陳建強表示：「我即刻答你，外界係無呢個睇法，好多與會（昨早現場採訪）記者同我講，佢完全理解，亦都認同我哋嘅睇法。佢哋完全向我表達係支持嘅，呢個可能係貴報或者你個人嘅睇法。佢哋覺得係公道。」

「第二件事，咩叫國家宣傳機器呢？國家嘅法律，梗係要宣傳機器去宣傳啦，唔通搵個反宣傳機器，或者搵一個唔係機器嘅去宣傳咩？宣傳機器都係應該有嘅，港台係咪宣傳機器呢？港台係一個政府部門，亦都係公共廣播機構，香港係屬於中國人華共和國屬下嘅一個特別行政區。當然呢個我睇法，就算呢個公共廣播機構，淨係將事實講俾市民聽，你話可以做宣傳嘅平台、宣傳嘅機器或者係任何報紙，你點樣稱呼佢都無問題，但係我覺得責任上係應該做嘅。」

陳建強又在訪問中再三表示，希望可以「原汁原味」分享以下內容，主要是表達有港台員工及管理層感謝、支持顧委會，以及回應坊間一些意見：

「我一直以來希望用最大嘅誠意、最大嘅努力同埋最大嘅包容，去同我一班香港電台顧委會嘅委員，係去履行約章要我哋負責嘅工作。我亦都留意到，經過呢幾個月以來嘅工作，我非常高興同大家分享， **有好多香港電台嘅同事，私底下向我表示，係感謝我哋一直以來，係全心全意為香港電台爭取到社會嘅支持** ，因為我哋一直以來都係本著約章嘅精神，去盡我哋嘅最大嘅努力同管理層溝通。

我哋嘅責任係向香港電台廣播處長（提供意見），我理解到員工有佢哋嘅睇法，我哋聽到，所以在工作小組嘅層面，我哋釋出最大善意，係用番顧問委員會一貫基本人數嘅要求，係去舉辦會議，以令到所有員工可以放心。 **我嘅善意同我哋嘅努力，係得到好多香港電台嘅記者同同事，向我直接感謝。** 在呢度，我係衷心感謝我哋同事對我哋嘅支持，知道我哋做，係為咗港台。除了前線員工之外， **管理層亦都多番向我哋表明，明白我哋出心出意嘅因由，佢哋亦都係多謝嘅** 。

如果各位在香港，大家都唔希望香港我哋呢個家繼續有太多嘅紛爭，因為已經足夠，在港台呢個地方係唔需要再有紛爭。我見到有人會講到， **例如話我哋干預日常工作，又話要俾壓力廣播署長呀，亦都話我哋好多嘢倒退。其實我好希望，作呢啲評論嘅朋友，希望佢撫心自問，佢如果係理解到約章賦給我哋嘅工作，佢就明白，我哋係跟足入面每一項、每一字、每一句去做嘅** ，我睇唔到或者感受唔到，我哋任何委員有任何理由。

仲有，佢（有人）話 **呢個工作小組應該有前線員工參與** ，個訴求我哋都睇到，但係我哋睇過約章，我哋發覺係，約章裡面員工嘅位置係無清晰寫出來，若果我哋將員工擺落去，亦都唔係當日約章嘅三個支柱，包括當日嘅廣管局，即係而家嘅通訊事務管理局，或者香港電台，或者商務及經濟發展局，呢三個支柱，佢哋嘅委任，剩係我哋呢個委員會做，無話第二啲人， **所以我覺得如果要佢哋（員工）非正式嘅見面，當然好歡迎，日日在港台都見到，但在會議上面咁樣做，我哋應該係違反了約章嘅精神。** 所以，我好希望所有朋友作任何評論或者評價之前，希望佢熟讀約章嘅精神所在。

呢方面，我哋希望佢哋睇到我哋13個委員，點解一直以來，我哋代表社會上唔同光譜、唔同職業、唔同背景嘅人，我哋全部都係一致決定，我哋一定係有理由先咁做。全部都係成年人，在社會上有自己嘅工作、有自己嘅崗位，我哋做嘅工作一定係跟隨約章，亦都希望第二啲朋友，在外面有任何批評或者意見，希望佢建基於約章。

呢方面係我衷心嘅呼籲，因為更加多嘅爭拗、更多唔同嘅講法，只會令到香港電台唔能夠向前行，呢個係我好誠心嘅希望，希望各位朋友俾啲時間我哋，睇到我哋工作，就知道我哋係跟隨約章。 **我哋無一刻係俾壓力廣播處長、無一刻係干預緊每一日嘅工作、每一個節目我哋無提到裡面係邊個做、點樣拍，你問我人事上，我話不在我工作範圍內，政治上嘅評價，不在我工作範圍內。** 」

相關報道： [顧委會倡正面製作港區國安法節目　工會：集中講利處恐違約章　港台：訪問不同光譜意見](https://web.archive.org/web/20210928074824/https://www.hkcnews.com/article/30846/%E6%B8%AF%E5%8F%B0%E7%AF%80%E7%9B%AE%E8%A3%BD%E4%BD%9C%E4%BA%BA%E5%93%A1%E5%B7%A5%E6%9C%83-%E9%A6%99%E6%B8%AF%E9%9B%BB%E5%8F%B0-%E9%99%B3%E5%BB%BA%E5%BC%B7-30846/%E9%A1%A7%E5%A7%94%E6%9C%83%E5%80%A1%E6%AD%A3%E9%9D%A2%E8%A3%BD%E4%BD%9C%E6%B8%AF%E5%8D%80%E5%9C%8B%E5%AE%89%E6%B3%95%E7%AF%80%E7%9B%AE-%E5%B7%A5%E6%9C%83%EF%BC%9A%E9%9B%86%E4%B8%AD%E8%AC%9B%E5%88%A9%E8%99%95%E6%81%90%E9%81%95%E7%B4%84%E7%AB%A0-%E6%B8%AF%E5%8F%B0%EF%BC%9A%E8%A8%AA%E5%95%8F%E4%B8%8D%E5%90%8C%E5%85%89%E8%AD%9C%E6%84%8F%E8%A6%8B)


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210928074824/https://www.hkcnews.com/aboutus/#subscribe)
