---
title: "梁凌杰逝世一周年　梁爸爸錄音談話　要求死因研訊為子討公道"
date: "2020-06-14"
author: "眾新聞記者"
category: "眾聞"
tags:
  - "死因庭"
  - "梁凌杰"
  - "反送中一周年"
url: "https://web.archive.org/web/20210712044231/https://www.hkcnews.com/article/30989/%E6%A2%81%E5%87%8C%E6%9D%B0-%E5%8F%8D%E9%80%81%E4%B8%AD%E4%B8%80%E5%91%A8%E5%B9%B4-%E6%AD%BB%E5%9B%A0%E5%BA%AD-30989/%E6%A2%81%E5%87%8C%E6%9D%B0%E9%80%9D%E4%B8%96%E4%B8%80%E5%91%A8%E5%B9%B4-%E6%A2%81%E7%88%B8%E7%88%B8%E9%8C%84%E9%9F%B3%E8%AB%87%E8%A9%B1-%E8%A6%81%E6%B1%82%E6%AD%BB%E5%9B%A0%E7%A0%94%E8%A8%8A%E7%82%BA%E5%AD%90%E8%A8%8E%E5%85%AC%E9%81%93"
original_url: "https://www.hkcnews.com/article/30989/%E6%A2%81%E5%87%8C%E6%9D%B0-%E5%8F%8D%E9%80%81%E4%B8%AD%E4%B8%80%E5%91%A8%E5%B9%B4-%E6%AD%BB%E5%9B%A0%E5%BA%AD-30989/%E6%A2%81%E5%87%8C%E6%9D%B0%E9%80%9D%E4%B8%96%E4%B8%80%E5%91%A8%E5%B9%B4-%E6%A2%81%E7%88%B8%E7%88%B8%E9%8C%84%E9%9F%B3%E8%AB%87%E8%A9%B1-%E8%A6%81%E6%B1%82%E6%AD%BB%E5%9B%A0%E7%A0%94%E8%A8%8A%E7%82%BA%E5%AD%90%E8%A8%8E%E5%85%AC%E9%81%93"
---

# 梁凌杰逝世一周年　梁爸爸錄音談話　要求死因研訊為子討公道

**梁凌杰父親錄音談話：**


{{< video src="https://web.archive.org/web/20210712044231if_/https://www.youtube.com/embed/aG49IwLJRH4" >}}


明天是梁凌杰逝世一周年，他被視為反送中運動裡首名犧牲生命的抗爭者。今天，眾新聞收到梁爸爸的一段錄音，透露他在過去一年未有放棄為杰仔取回公道：「希望知道杰仔當天有沒有得到應有嘅協助，有無遇到不公平、不公義、不為人知嘅冷待，正如呢一年警方冷待對我哋一樣。我哋希望有個死因研訊要求。面對政權百般阻撓，我哋束手無策，但我哋唔會放棄。」   
   
 **錄音全文：**   
   
 2019年6月15日，係我屋企人、同香港、同好多人感到十分傷心嘅一天。我哋從不同媒體都知道大家無忘記我個仔，心情十分複雜。過去一年，呢一年發生好多事，亦改變好多人。呢一年，我哋屋企人過得唔容易，受到唔同嘅壓力。每一日我哋都嘗試找安穩、平靜嘅生活，依家總算安好，同埋接受杰仔嘅離開……但係我都……為香港、同所有香港人一樣，唔能夠擁有免於恐懼（嘅）自由，感到悲痛、悲哀。   
   
 杰仔離開，但我哋作為人父母，思念一啲都無減退，同時為佢嘅崇高理念而自豪。呢一年，每個香港人都應該同我哋（一樣）過得唔容易。但呢個政權越嚟越腐敗，我相信好多香港人對呢個政權唔抱有任何希望。   
   
 我同屋企人見到好多年輕人喺呢一年裏面，同杰仔一樣抱住單純的理念走出嚟，但係不停受到打壓，甚至受傷、流血、犧牲。我哋為人父母嘅，睇住啲年輕人，感到好心痛同擔心，亦唔希望更多年輕人好似杰仔一樣，為呢個無希望嘅政權而受傷。我哋同一年前一樣，希望年輕人好好保護自己，留住有用嘅身軀，行得更遠。嚟緊一年會更加黑暗，唔可以再同佢硬碰，否則只會悲劇再重演。   
   
 黎明（前）係最黑暗嘅，但我哋相信以香港人嘅能耐，我哋會搵到出路，再難捱都堅持捱落去。   
   
 杰仔嘅離去，我哋仍然希望為佢取回一個公道。死者已矣，我哋家庭亦唔會完整，我哋只係希望十分簡單，希望知道杰仔當天有沒有得到應有嘅協助，有無遇到不公平、不公義、不為人知嘅冷待，正如呢一年警方冷待對我哋一樣。我哋希望有個死因研訊要求。   
   
 面對政權百般阻撓，我哋束手無策，但我哋唔會放棄，亦將呢件事交俾律師處理，由律師繼續爭取。我哋想講好多嘢，但可以講說話嘅空間十分有限，我將呢件事全程交俾律師處理，再有任何問題，我哋會交俾律師代我哋回答。   
   
 最後，好感謝香港年青人為香港爭取民主、人權、自由、法治，而犧牲嘅努力。   
   
 願榮光歸香港。願主保祐。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712044231/https://www.hkcnews.com/aboutus/#subscribe)
