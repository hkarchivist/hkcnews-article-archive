---
title: "【6.12一周年】憶述右眼中彈經過　通識老師楊子俊：警暴問題是心結"
date: "2020-06-12"
author: "特約記者鄭悅庭"
category: "眾聞"
tags:
  - "612金鐘大衝突"
  - "通識科楊老師"
  - "楊子俊"
url: "https://web.archive.org/web/20220925213336/https://hkcnews.com/article/30892/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-612%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-30892/%EF%BF%BD%EF%BF%BD%EF%BF%BD612%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/30892/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-612%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-30892/%EF%BF%BD%EF%BF%BD%EF%BF%BD612%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 【6.12一周年】憶述右眼中彈經過　通識老師楊子俊：警暴問題是心結

去年6月12日，群眾在金鐘阻止《逃犯條例》修訂在立法會二讀，出現大規模警民衝突。修例雖暫緩，但自那天起，警察與群眾的矛盾不斷惡化。一年過去，6.12右眼被催淚彈擊中的通識科老師楊子俊（Raymond Yeung）說：「警暴問題係未解開嘅心結。」

6月12日早上，與大部分人一樣，楊子俊穿起黑衣、戴上外科口罩，背著一對手套、一副護目鏡，出發前往金鐘。「我冇諗過去到前線，本身都係諗住幫吓手用番自己雨傘嘅經驗，幫人洗下傷口，幫手搬下物資咁嘅啫。」曾參與雨傘運動的他，在6.12那天認為，2014年雨傘黯然落幕後，反修例運動正是實踐「we will be back」的時機。

<figure>
<img src="https://web.archive.org/web/20220925213336im_/https://hkcnews.com/news_新聞/hk-discuss/2020/06/通識科楊老師-楊子俊-20200612031955_22c0_large.jpg" alt="">
<figcaption>楊子俊右眼在6.12中催淚彈後，視力受損，普通人驟眼看不出他內心的創傷。鄭悅庭攝</figcaption>
</figure>

6.12早上，群眾衝出夏慤道與龍和道。直到中午，數以萬人成功佔領金鐘多條要道。「香港人加油」、「反送中」、「撤回」等口號，在金鐘一帶此起彼落。

本來在後方的楊子俊，得知群眾成功包圍立法會後，預計足以阻止立法會開會二讀，便到銅鑼灣吃午飯，打算飯後回家改作業，準備翌日上班。但午飯時的新聞片段，卻扭轉了他一生：「睇住新聞直播，我見到嗰啲建制派議員，坐住喺㗎小巴度，好似諗住衝入去個會場度開會咁樣。我覺得呢樣嘢係非常之無恥嘅，佢哋係咪可以咁唔理民意，衝入去立法會度開會，跟住就過呢條萬劫不復嘅惡法？所以嗰陣就決定要返去囉。本身真係諗住走㗎啦。」

他指，雖然網上流傳在下午3時「不撤回就升級」，但他當時沒有想太多，唯一目標就是要阻撓立法會開會。所以當他回到金鐘，見到有甚麼地方「要人」，就上前幫手。

約在下午3時，防暴警察向人群噴射胡椒噴霧，然後多次舉槍，發射橡膠子彈、布袋彈，未幾再連續施放催淚彈。場面夾雜著槍聲、煙霧、尖叫和不安。

<figure>
<img src="https://web.archive.org/web/20220925213336im_/https://hkcnews.com/news_新聞/hk-discuss/2019/06/包圍立法會-逃犯條例-20190612200821_e3a9_large.jpg" alt="">
<figcaption>6.12的速龍小隊，身上制服沒有警員編號，備受爭議。美聯社圖片</figcaption>
</figure>

位於添華道的人群被驅散，不少人都因吸入大量催淚氣體而呼吸困難，紛紛跑到紅棉路巴士站一帶休息。楊子俊正在現場，「我係最後排嗰一個走嘅，好記得我係扶住一個好肥嘅先生跨過個欄杆。佢真係驚到完全慌不擇路，其實本身隔離仲有路嘅，但係佢好堅持仲要跨過個欄杆，附近好多煙，可能佢都中咗彈啦，其實呼吸已經好困難，好驚不斷咁爬過個欄杆，所以我唯有不斷咁推佢過嗰個欄杆。」

楊子俊雖也吸入了催淚煙，但感覺沒有大礙，就決定回到清場位置與警方對峙。他形容當時氣氛平靜，警方打橫列隊，自己「就咁企咗喺度」，「本身真係冇諗住做啲咩，甚至連護目鏡都冇戴」。他說，要是對方向人群推進，就會上前「好和理非咁樣同佢哋理論」。

當他企在路上觀察對方時，突然，一團黑影約在30米以外飛快地來到他眼前。他怔住，反應不來，「啪」一聲，右眼劇烈疼痛，胸口位置亦有痛楚。然後右眼開始不停流血、腫漲，只見到一片模糊的光，而胸口亦有直徑數厘米的圓形彈痕創傷。

他本能地喊了聲「我中槍啊」，很快就有人衝上前扶住他，到了附近巴士站進行急救。期間，一位中年男士前來邀請他進行訪問。片刻間，內心的理智與感情交錯，「我理智嘅聲音就話，唔得喎，可能話你非法集會嚟㗎喎，會俾人斷正喎。但係我想快啲有記者知道呢件事，要警告大家，擔心警方開始用實彈攻擊市民。」於是答應訪問，那就是後來在網上廣傳的片段。

之後他又想到自己，擔心右眼就此失明。「我參與示威咋喎，咁就盲咗㗎啦？」

警方當日在沒有任何警告下，向人群方向舉槍平射。後來楊子俊分析，估計是被一枚火藥推動的催淚彈，其中兩粒細彈頭分別打中了他右眼和胸口。

現在回想，他慶幸自己當時戴著眼鏡，有鏡片先為他擋了擋。但由於衝擊力太大，催淚彈就連同鏡片一路打到眼球。他苦笑：「離奇地，嗰塊眼鏡都冇爆到啦，係好靚嘅鏡片，嗰陣都用咗好多心思去揀嘅。估唔到發揮佢嘅奇效，邊個會諗到你揀鏡片要擋子彈？」


{{< video src="https://web.archive.org/web/20220925213336if_/https://www.youtube.com/embed/V5jH35oe5i4" >}}


當時為他急救的專業護士，見他眼瞼似是爆開，又看不到眼底情況，就著他立即入院，在附近隨機找了輛私家車就出發。

在車上，他終於有空間組織剛才所發生的事。「中槍真係完全冇諗過會發生嘅。理智嘅聲音就話俾我知呢件事可以好大鑊，因為我仲要拍埋片，或被人說參與非法示威，當然嗰陣冇諗過暴動咁嚴重。」他在車廂中不停地發訊息，聯絡了兄長、律師等，算是做了準備。同時又安慰自己：「其實我諗佢打傷咗我應該有啲唔好意思先係，未必會去到個level甚至會告番我、要捉我咁樣，所以我以為自己過到骨嘅。」他續道：「但係無可奈何，去到醫院，瞓喺個病床嘅時候，已經有警員嚟盤問我。」

警員出現，指要以「暴動罪」拘捕他，然後就用手鏈、腳鏈將他鎖在病床上，並由兩名警員看守；離開醫院時又如重犯般綁手綁腳，被警員拖行上警車。「成件事講番係好離奇嘅，即係有一個傷者本身諗住自己好慘，極速又變到好似罪犯咁樣囉。」他更是不解：「我堂堂一個老師做啲咩錯，你當我係一個犯咁去看待？」

他坦言，身份上的落差，加上當時被收電話，與外界隔絕，心中有份孤獨，覺得只有自己經歷這些事情。後來到了警署見律師，才慢慢意識到，「原來612嗰日都幾大鑊」。後來612共拘捕了32 人，當中5人涉暴動罪，包括楊子俊，他之後「踢保」成功。「原來呢件唔係淨係自己嘅事，開始係一件社會層面嘅事，自己係無可奈何地，被捲着入去其中。」

槍傷過後，他胸口外傷痊癒，右眼卻只剩2.5%至5%視力。他曾想過要回復正常生活，「我係有諗過，過咗去就算啦呢件事，傷咗之後嗰啲告唔告就由佢啦。」

<figure>
<img src="https://web.archive.org/web/20220925213336im_/https://hkcnews.com/news_新聞/hk-discuss/2019/06/反送中-包圍立法會-20190612231853_16d8_large.jpg" alt="">
<figcaption>6.12的香港人。周滿鏗攝</figcaption>
</figure>

楊子俊傷後首次「復出」，是6月16日的「200萬＋1遊行」，他還特意買了一副「黑超」遮蓋傷勢。「嗰晚嗌嘅口號係『沒有暴徒，只有暴政』，令到我覺得自己做緊嘅嘢係啱。我唔係暴徒，唔係用警方佢自己對於暴動罪嘅定義，判斷呢個係暴動就係暴動。起碼有成過百萬嘅市民其實係支持緊我做緊嘅嘢，所以嗰刻其實對於心理上嘅支援係非常之大。」

隨著多人因這場運動押上前途，他驚覺：「原來呢一個係一個大時代，已經唔係話我想唔理佢就唔理，自己一定係已經牽涉其中嘅一員，所以開始要反思，自己係咪完全冇一個角色喺度。」

後來，除了7月尾手術後要休養外，只要有機會，他仍盡量參與集會，亦想用傷者的身分做得更多。他形容自己做事一向目標為本，所以想將自己的角色「最大化」。「我受咗傷，咁⋯⋯呢個係個事實，好多人都無啦啦有病痛啦。本身未必想像過個參與程度會咁大，而家無啦，都揚咗啦，就唯有被迫咁要走落去囉。」

那日起，他接受了逾廿個傳媒訪問，成立了教育平台支援手足的學業問題，又以被控暴動罪的過來人身分與手足分享經驗，亦出席集會談教師面對的白色恐怖。「有啲破釜沉舟咁，而家都無後路，唯有只可以講多啲囉。」他苦笑道。

「大時代之下，會覺得自己好渺小同埋冇力量⋯⋯我傷咗之後有個身份啦，有幸得到媒體關注，我會覺得自己有用咗，好似幫住呢個運動向住好嘅方向發展，呢個都係如果我唔受傷嘅話，我未必可以做到。」

他曾與不同界別人士開會，商討行動。最初擔心雖然成功「踢保」，但如果他向警方提告，會增加被對方再告暴動罪的風險，因此沒有這打算，「壓死驢子最後一根稻草嘅，就係爆眼少女嗰晚。」

<figure>
<img src="https://web.archive.org/web/20220925213336im_/https://hkcnews.com/news_新聞/hk-discuss/2019/08/眼睛中彈-布袋彈-811尖沙咀-20190814195359_2e54_large.jpg" alt="">
<figcaption>「爆眼少女」去年8月11日晚在尖沙咀受傷。資料圖片</figcaption>
</figure>

8月11日，當時剛完成眼部手術的楊子俊需留在家中休養。他趴在沙發旁，望著新聞直播，得悉又有人被槍擊中眼部，「嗰下我就覺得，係警方冇吸取教訓，亦都覺得自己有責任喺度。係咪因爲我唔盡快企出嚟，去控訴呢個警暴，盡快去話俾警方聽，佢哋做呢啲嘢係有後果嘅。」

當晚，他立即聯絡自己的醫生和律師，希望可以幫到爆眼少女。「盡量好似減低呢個罪疚咁，呢個唔係單一事件囉，係系統問題。」

在同一個月，他決定提出民事檢控，控告警方令他蒙受人身傷害，向警務處處長鄧炳強索償，希望令警方公開有關使用武力的指引；同時亦提出司法覆核，申請推翻警方當日命令「速龍小隊」毋須展示警員編號或委任證等決定。

會否擔心再遭控告暴動罪？他看得淡然。「有暴動罪都要打架啦，因為我要證明佢開槍打我，就要證明我喺現場，佢就可以話我非法集結，或者暴動。所以呢樣嘢係foresee到有機會發生嘅。」他分析：「可能而家個社會政治氣氛，佢覺得任何挑戰警方權威嘅，都必須要打壓，包括法律行動。所以我唔知啦，心理上要接受呢樣嘢囉。」

說到有被控暴動者認罪，他回應：「絕對尊重佢嘅決定。好多手足已經為運動犧牲咗好多，到某個位，都要為自己打算。佢哋亦最清楚自己嘅情況，冇人有權再要求佢哋做啲咩。」

<figure>
<img src="https://web.archive.org/web/20220925213336im_/https://hkcnews.com/news_新聞/hk-discuss/2020/05/Wounds%20of%20Hong%20Kong%20港傷-楊子俊-20200530005347_1f41_large.jpg" alt="">
<figcaption>攝影師高仲明替楊子俊拍攝的人像。高仲明《Wounds of Hong Kong》</figcaption>
</figure>

楊子俊說：「受傷之後好快就有律師approach我，基本上暴動罪嗰邊啦、我想告番對方啦、我想做嘅司法覆核啦、一啲醫療啦。成個package都係有人去跟進嘅。」

事件至今一年了，有沒有甚麼心結仍未解開？

> 未解開，當然就係警暴問題啦。本身我喺政治上都唔係一啲咁激嘅人嚟嘅，係好機緣巧合，我受咗傷，親身經歷警暴問題，覺得自己有個責任去tackle呢個問題。有啲人為咗去完成政治任務，無所不用其極，包括使用警方去打壓市民一啲好合理嘅訴求同埋社會活動。去到呢個level嘅時候就係我嘅心結囉。


他慨嘆：「我本身想做嘅嘢就好簡單嘅啫，阻止惡法通過，極其量都係話阻止警暴。但係而家，呢件事似乎再複雜啲，已經係去到香港政府，甚至去到中國政府嘅問題。」

「唯一可以解決呢個心結，就係繼續不斷去工作，我仲有條命喺度啦，又未死，又未俾人拉，亦都好好彩呢幾年教書有啲積蓄，咁就唯有繼續去做。睇吓會唔會堅持落去嘅話會有啲轉變。」

楊子俊勉勵同路人：

> 大家都可能覺得要爭取訴求時，有啲介懷我好似做咗好多，但係其他人做得好少，仲有好多港豬喺度吃喝玩樂，成件事好唔公平咁樣。咁我想同你哋講，真係唔需要咁睇，我覺得其實我哋去為咗一啲價值去付出嘅話，其實最大得益係自己。我哋係可以實踐到心入面真正嘅理念，係一個好高層次嘅享受嚟㗎。


這不就是通識教的「自我實現」？他笑著回答：「都係，即係我做緊一啲正義嘅野，起碼貢獻緊我心目中理想嘅香港，係其中一個齒輪仔都好。呢樣嘢其實個滿足係勝過晒所有一切物質呀、名利呀嗰啲好低層次嘅享受。」

一年前6月9日，他在Instagram發文：「那怕只有萬分之一的機會／若這是正確的是／自己所能做到最正確的事／又何需計較太多／結局往往就是有交錯疊加的微小因素決定。」今年6月9日，他在社交平台寫道：「那天我們計算得到最終能否阻止送中惡法嗎？今天我們計算得到最終能否光復香港嗎？都不能計算，但也不需要。」

對於當日受傷的經歷，他說起來有條不紊。要不斷重複憶述往事，外人怕他感到痛苦，他卻似乎早已習慣。唯訪問期間，當說到在醫院被捕時，他說：「如果唔係你今日問我嘅話，我諗呢啲位都係埋藏喺記憶深處算，都冇乜特別好講。」輕鬆的語調背後，似乎仍有尚待處理的情感。

訪問中，他說自己是個很現實的人，讀書時只想靠自己取高分，教書時也一心讓學生以最簡單的方法學到最多。但在這場運動中，他「最大化」自己的傷痛，又去學習不計較，聽起來很超現實。也許，人生最大價值，就是這樣。
