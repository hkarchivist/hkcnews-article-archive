---
title: "正視聽：一隻手掌拍不響，攬炒係中共逼的"
date: "2020-05-26"
author: "假才子"
category: "眾說"
tags:
  - "攬炒"
  - "港版國安法"
url: "https://web.archive.org/web/20200807181148/https://www.hkcnews.com/article/30284/%E6%B8%AF%E7%89%88%E5%9C%8B%E5%AE%89%E6%B3%95-%E6%94%AC%E7%82%92-30284/%E6%AD%A3%E8%A6%96%E8%81%BD%EF%BC%9A%E4%B8%80%E9%9A%BB%E6%89%8B%E6%8E%8C%E6%8B%8D%E4%B8%8D%E9%9F%BF%EF%BC%8C%E6%94%AC%E7%82%92%E4%BF%82%E4%B8%AD%E5%85%B1%E9%80%BC%E7%9A%84"
original_url: "https://www.hkcnews.com/article/30284/%E6%B8%AF%E7%89%88%E5%9C%8B%E5%AE%89%E6%B3%95-%E6%94%AC%E7%82%92-30284/%E6%AD%A3%E8%A6%96%E8%81%BD%EF%BC%9A%E4%B8%80%E9%9A%BB%E6%89%8B%E6%8E%8C%E6%8B%8D%E4%B8%8D%E9%9F%BF%EF%BC%8C%E6%94%AC%E7%82%92%E4%BF%82%E4%B8%AD%E5%85%B1%E9%80%BC%E7%9A%84"
---

# 正視聽：一隻手掌拍不響，攬炒係中共逼的

中共宣布硬推國安法， 當然又會有人出來話你地唔搞攬炒就乜事都冇云云。必須要正視聽。 一隻手掌拍不響，香港人推動攬炒係中共逼成，而最後用國安法實現真攬炒亦係中共決定，唔好blame the victim。

<figure>
<img src="https://web.archive.org/web/20200807181148im_/https://www.hkcnews.com/news_新聞/hk-discuss/2020/05/攬炒-港版國安法-20200526131102_505b_large.png" alt="">
<figcaption>截圖來源：輔仁媒體</figcaption>
</figure>

時間回到一年前，一百萬人上街，港苦唔聽，堅持硬推送中惡法，如果唔係有勇武派妨礙立法會開會，依家已經過咗，仲可能國際上乜反應都冇，因為當時外面根本未關注香港。跟住，在香港人面前係兩條路，繼續扮馬照跑舞照跳但其實係比佢溫水煮蛙，定擴大抗爭要五大訴求？

幾日後，二百萬人上街，民意好清楚，係要後者。咁點樣擴大抗爭呢？有人主張繼續勇武，但亦有人如我認為先用盡和平手段，如真議會抗爭，罷工罷市罷課，日常生活式抗爭（連儂牆、和你sing、黃色經濟圈），甚至國際戰線，先至用勇武。結果係各自爬山。

但係必須強調，以上的和平手段全部都係合法，全部都唔涉及任何暴動同裝修同破壞，議會過半可以否決預算案更係基本法寫明有的機制。

但中共唔理，議會過半佢唔比，國際戰線佢唔比，甚至黃色經濟圈去幫襯邊間舖頭佢都要管，兩辦換人直接干預，最後仲出埋國安法，正式撕破一國兩制基本法假面具。 咩國安法除暴根本晒氣，依家唔夠法例拉人告人咩？根本中共除咗乖乖瞓低被強姦係唔容許香港人有其他反應，唔容許香港人有任何反抗的念頭。

所以搞成今日田地，係中共一直唔願意妥協，唔係，都唔係叫佢妥協添啦，係中共唔願意遵守基本法，港人治港高度自治，比香港人有言論思想自由同普選所致。仲以為唔講攬炒中共就會聽你講？你係咪過去23年都盲咗聾咗？


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200807181148/https://www.hkcnews.com/aboutus/#subscribe)

---

![博客 | 假才子](https://web.archive.org/web/20200807181148im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
