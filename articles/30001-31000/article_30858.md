---
title: "【拒當偽黃店】數個月零收入　黃店婚紗攝影師：窮到破產都唔做警察生意"
date: "2020-06-17"
author: "記者曾港深"
category: "眾聞"
tags:
  - "婚禮界"
  - "黃色經濟圈"
  - "Blue Bird Wedding Gallery"
url: "https://web.archive.org/web/20200809075825/https://www.hkcnews.com/article/30858/blue_bird_wedding_gallery-%E9%BB%83%E8%89%B2%E7%B6%93%E6%BF%9F%E5%9C%88-%E5%A9%9A%E7%A6%AE%E7%95%8C-30858/%E3%80%90%E6%8B%92%E7%95%B6%E5%81%BD%E9%BB%83%E5%BA%97%E3%80%91%E6%95%B8%E5%80%8B%E6%9C%88%E9%9B%B6%E6%94%B6%E5%85%A5-%E9%BB%83%E5%BA%97%E5%A9%9A%E7%B4%97%E6%94%9D%E5%BD%B1%E5%B8%AB%EF%BC%9A%E7%AA%AE%E5%88%B0%E7%A0%B4%E7%94%A2%E9%83%BD%E5%94%94%E5%81%9A%E8%AD%A6%E5%AF%9F%E7%94%9F%E6%84%8F"
original_url: "https://www.hkcnews.com/article/30858/blue_bird_wedding_gallery-%E9%BB%83%E8%89%B2%E7%B6%93%E6%BF%9F%E5%9C%88-%E5%A9%9A%E7%A6%AE%E7%95%8C-30858/%E3%80%90%E6%8B%92%E7%95%B6%E5%81%BD%E9%BB%83%E5%BA%97%E3%80%91%E6%95%B8%E5%80%8B%E6%9C%88%E9%9B%B6%E6%94%B6%E5%85%A5-%E9%BB%83%E5%BA%97%E5%A9%9A%E7%B4%97%E6%94%9D%E5%BD%B1%E5%B8%AB%EF%BC%9A%E7%AA%AE%E5%88%B0%E7%A0%B4%E7%94%A2%E9%83%BD%E5%94%94%E5%81%9A%E8%AD%A6%E5%AF%9F%E7%94%9F%E6%84%8F"
---

# 【拒當偽黃店】數個月零收入　黃店婚紗攝影師：窮到破產都唔做警察生意

反送中運動一週年，社會撕裂日益嚴重，警民關係每況愈下，「黃」及「藍」彷彿象徵一切價值觀，市民外出消費時開始留意商店立場，反送中風波的戰場亦由街頭抗爭變成日常抗爭。去年底有279 個婚禮攝影師和化妝師等發表聯署聲明，批評警察行為已經失控，大量濫權、濫捕、濫暴，故決定除非成立獨立調查委員會，否則不會接受警務人員任何預約，「罷接警婚」。七個月後，當日有份聯署的婚禮攝影公司Blue Bird Wedding Gallery創辦人Kenji說，這聯署聲明早已變質，變得毫無價值，他指不少同行為做生意才做「偽黃店」，暗地裡繼續接警察生意。連續多月零收入的他，則決定窮到破產也不改初衷。

<figure>
<img src="https://web.archive.org/web/20200809075825im_/https://www.hkcnews.com/news_新聞/hk-discuss/2020/06/Blue%20Bird%20Wedding%20Gallery-婚禮界-20200610220303_26f0_large.jpg" alt="">
<figcaption>Blue Bird Wedding Gallery在上年11月，於Facebook發表婚禮界罷接警婚聯署聲明。</figcaption>
</figure>

今年40歲的Kenji，在婚禮攝影界打滾超過12年，他憶述自己上年受到行家邀請是否聯署「罷接警婚」時，他毫不猶豫就答應，因他實在對警察連月來的過份武力非常不齒，參與聯署是為了表態及發洩情緒，而不是為了成為港人口中的「黃店」。

> 「我真係純粹唔想接黑警生意咋！基本上每一個客Inbox或者打電話問價嘅時候，我劈頭第一句就同佢講，我哋係唔做警務人員嘅生意！」。

但他說這份七個月前的業界聯署，現在已名存實亡，已經變質。「好多行內人都知，有部分簽聯署嘅鋪頭都唔係黃嘅，甚至係好藍添，佢哋根本係扮黃想𢲷生意，因為佢哋覺得『黃』係會為佢哋帶來生意。」，Kenji直言該份婚禮界聯署至少三分一是藍絲或藍店，只是因為貪圖「黃色經濟圈」的客源，才甘心簽下罷接警婚的聯署，不過他又笑稱：「但好可惜嘅係，婚禮依一行並唔能夠成為黃色經濟圈嘅得益者。」。

### 聯署三分一其實係藍店

Kenji解釋，由上年港人開始提倡「黃色經濟圈」後，各行各業都紛紛表態，美其名令市民可以選擇光顧價值觀相近之店舖，實質上都是為了商機，商家們都知道「黃」背後市場大有商機。

> 「肯出嚟遊行都有200萬人啦，仲未計好多暗黃、淺黃、行動不便嗰啲黃絲，所以黃色經濟圈的確對於做生意嘅人嚟講，係一個非常大嘅誘因。」

但並不是每個業界都受到「黃色經濟圈」的眷顧，Kenji表示自他發表聯署聲明後，生意跟以往沒有太大分別，只是間中有同路人的鼓勵和支持。「可能因為我哋唔係生活必需品啦，所以生意就冇因此而受到太大影響，反而肺炎就真係搞到我雞毛鴨血！」。

<figure>
<img src="https://web.archive.org/web/20200809075825im_/https://www.hkcnews.com/news_新聞/hk-discuss/2020/06/婚禮界-Blue%20Bird%20Wedding%20Gallery-20200610220231_23ea_large.jpg" alt="">
<figcaption>武漢肺炎的爆發，令到Kenji連月來都沒有工作，他笑言自己的執相技術也生疏了。    曾港深攝</figcaption>
</figure>

武漢肺炎爆發，令他的公司史無前例地連續數個月零收入，自從政府3月頒布「限聚令」後，公司就再沒有接過工作。雖然婚宴的限制人數近日由20人放寬至50人，但他認為當初政府「王恩浩蕩」地容許20人舉辦婚宴的措施，「非常弱智」，對婚禮界完全沒有幫助，倒不如索性禁止進行任何婚宴，從而防止病毒蔓延。

### 連月零收入 最掛心初生兒子

他解釋20人舉辦婚宴的難處，「一對新人、四大元老(雙方家長)、我哋一隊crew最少都四人、新娘化妝一個(當佢冇帶助手)，加埋已經11個，仲未計新人嘅兄弟姐妹，都係得番幾個quota，仲點搞婚禮啊？搞嚟都冇癮啦，結婚本來就係約齊人聚埋一齊，開心一日嘅日子，得嗰廿個位叫人搞？點解唔索性禁埋佢？我真係想問吓林鄭，係咪以為我哋呢一行嘅人會好感激佢？我可以好肯定話比大家聽，林鄭同黑警係我心目中一樣咁令人作嘔咋！」他批評政府「抗疫為由，打壓為實」，「點解書展十幾萬人又得，海洋公園上千上萬人亦得，婚禮就只可以50個人？」

幾個月零收入，只能單靠積蓄為生，而在這段最艱難的時期，卻是兒子出世的大日子，Kenji直言這段時期可算是他人生中最艱辛的日子，「我唔食，我老婆唔食，我個仔都要食啦！小朋友出咗世之後，屋企支出大咗，但係我就一單生意都做唔到，老婆亦都放緊產假，屋企零收入的話，捱唔到好耐。」Kenji只好「馬死落地行」，放低身段，四出尋找兼職幫補家計，他做過送外賣、搬運工等，最終經朋友介紹下，成為了整冷氣的學徒，$600-700一日，他笑稱「只希望唔好餓親個B！」。

<figure>
<img src="https://web.archive.org/web/20200809075825im_/https://www.hkcnews.com/news_新聞/hk-discuss/2019/11/婚禮界-杯葛-香港警隊-20191112132152_1967_large.jpg" alt="">
<figcaption>Kenji認為婚禮界「罷接警婚」聯署聲明已蛻化變質，甚至已變得毫無價值。</figcaption>
</figure>

雖然Kenji認為「罷接警婚」的聯署聲明早已變質變得毫無價值，但他仍然堅持就算窮要破產，亦不會做警察生意， **「黑警嘅暴行已經天理不容，我哋要從生活各方面去還擊，任何行業只要係黑警或佢哋嘅家屬，一律不提供服務，務求令佢哋唔能夠正常生活，令佢哋知道暴行要承受後果。」Kenji透露，聯署中有些商戶或攝影師是「偽黃」，部分有簽聯署的婚禮攝影師，暗地接警察生意，「呢個圈子係冇秘密嫁」。**

對於警察的超然憤怒，一般人可能都會提到「721」及「831」，但Kenji則表示中大保衛戰是令他痛恨警察的導火線，至今他仍然怒氣難消，「當日啲黑警係Facebook話想希望以一個和平嘅方式解決問題，又話警方正安排撤退以停止對峙情況，但同一時間，現場嘅水炮車就開始衝去二號橋，期間仲不斷射TG同射水炮，咁樣叫和平嘅方式解決問題咩？嗰一日嘅TG濃度，係用豬嘴都擋唔到嫁！好恐怖，我真係發夢都估唔到香港會有一日係有槍林彈雨嘅畫面，同打仗其實真係冇分別。咁中大入面嗰啲係咩人？全部都係細路仔咋！佢哋係有汽油彈，那又如何呢？你哋有真槍實彈，有最高級嘅裝備嫁大佬，所以我係理解唔到班黑警所謂嘅『正義』，究竟係啲乜嘢，我覺得佢哋所用嘅武力都只係為咗發洩情緒。」

<figure>
<img src="https://web.archive.org/web/20200809075825im_/https://www.hkcnews.com/news_新聞/hk-discuss/2019/11/中大-1112中大衝突-20191113213138_2e86_large.jpg" alt="">
<figcaption>中大保衛戰成為Kenji非常痛恨警察的導火線，亦他對這場抗爭重新思考。     林倩茹攝</figcaption>
</figure>

### 中大保衛戰影響深遠

中大保衛戰有兩件事件影響他最深，「看直播時見到一個好細個嘅男仔，睇落應該係中學生，係前線用個垃圾桶做掩護，同啲黑警防線只有廿幾尺嘅距離，佢好驚，面前只有火同埋煙。我看得呆咗，點解一個小朋友要承受依啲嘢？佢唔係中大人，所以佢唔係保護校園，佢係保護緊家園，保護緊香港啊！佢哋真係好勇敢。」Kenji憶述期間不斷眼泛淚光，更一度落淚。

第二件事是來自朋友的親身經歷，「中大嗰幾日係冇車入到去，個個都要行山入去，朋友見到一對七、八十歲嘅公公婆婆，孭住一個擔挑，前後有兩個籮，用塊布衾住咗。朋友見佢哋兩個都咁老，走埋去嘗試幫佢哋拎啦，超級重，所以就好奇睇吓嗰籮係啲咩嚟，原來四大籮都係玻璃樽嚟。依一幕真係好感動，原來真係有好多人都支持依場抗爭運動，咩層面嘅人都有，抗爭者其實並唔孤獨！」。

一個小朋友，一個老人家，令到Kenji對這場抗爭重新思考，他以往只會參與警方批出不反對通知書的遊行，表達自己對政府及警方的不滿。但過去一年，多次的合法遊行及集會，政府都不願正視市民的五大訴求，而且警方濫用武力的情況亦越來越嚴重，Kenji認為抗爭者的武力升級亦是無可厚非，他強調「當獨裁成為事實，革命就是義務」。

<figure>
<img src="https://web.archive.org/web/20200809075825im_/https://www.hkcnews.com/news_新聞/hk-discuss/2020/06/Blue%20Bird%20Wedding%20Gallery-婚禮界-20200610220246_5b2b_large.jpg" alt="">
<figcaption>Kenji是典型的和理非，過去一年只會參與只會參與警方批出不反對通知書的遊行。    受訪者提供</figcaption>
</figure>

Kenji指雖然現時受武漢肺炎影響，抗爭看似暫時告一段落，但他強調香港要繼續抗爭，更是全方位，他認為無論是和理非還是勇武也好，兄弟爬山各有各做，香港人都要堅持下去，「抗爭是一個過程，不是站出來一日就可以」。他特別提到，有人倡議進軍功能組別議席，他是非常贊成，「我知道有好多手足都認為冇用，但我覺得起碼有一班人係議會幫我哋頂住先，我明白香港現在的政治環境令人很氣餒，但這抗爭很漫長，要堅持信念和滿腔怒火，還要積極段練體魄同技巧，才可以保護自己和同路人，好好裝備自己，因為光復香港時代革命不只是個口號！」。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200809075825/https://www.hkcnews.com/aboutus/#subscribe)
