---
title: "【反送中1年】岑子杰：就算沒有民陣　還有千千萬萬香港人可以贏"
date: "2020-06-09"
author: "記者鄭靖而"
category: "眾聞"
tags:
  - "民陣"
  - "岑子杰"
  - "反送中一周年"
url: "https://web.archive.org/web/20200626083643/https://www.hkcnews.com/article/30608/%E5%B2%91%E5%AD%90%E6%9D%B0-%E6%B0%91%E9%99%A3-%E5%8F%8D%E9%80%81%E4%B8%AD%E4%B8%80%E5%91%A8%E5%B9%B4-30608/%E3%80%90%E5%8F%8D%E9%80%81%E4%B8%AD1%E5%B9%B4%E3%80%91%E5%B2%91%E5%AD%90%E6%9D%B0%EF%BC%9A%E5%B0%B1%E7%AE%97%E6%B2%92%E6%9C%89%E6%B0%91%E9%99%A3-%E9%82%84%E6%9C%89%E5%8D%83%E5%8D%83%E8%90%AC%E8%90%AC%E9%A6%99%E6%B8%AF%E4%BA%BA%E5%8F%AF%E4%BB%A5%E8%B4%8F"
original_url: "https://www.hkcnews.com/article/30608/%E5%B2%91%E5%AD%90%E6%9D%B0-%E6%B0%91%E9%99%A3-%E5%8F%8D%E9%80%81%E4%B8%AD%E4%B8%80%E5%91%A8%E5%B9%B4-30608/%E3%80%90%E5%8F%8D%E9%80%81%E4%B8%AD1%E5%B9%B4%E3%80%91%E5%B2%91%E5%AD%90%E6%9D%B0%EF%BC%9A%E5%B0%B1%E7%AE%97%E6%B2%92%E6%9C%89%E6%B0%91%E9%99%A3-%E9%82%84%E6%9C%89%E5%8D%83%E5%8D%83%E8%90%AC%E8%90%AC%E9%A6%99%E6%B8%AF%E4%BA%BA%E5%8F%AF%E4%BB%A5%E8%B4%8F"
---

# 【反送中1年】岑子杰：就算沒有民陣　還有千千萬萬香港人可以贏

2019年6月9日，百萬香港人，永誌不忘。

整條行車路密密麻麻，白衣組成的人潮極緩慢蠕動，延綿不斷。很多人手上拿著寫有「反送中」、「No China Extradition」的紅色牌子，男女老幼臉上滴著汗，喊著「反送中、抗惡法」、「撤回」。人潮一直走一直走，由陽光熾熱的下午走到夜幕低垂。

遊行的尾聲，民陣召集人岑子杰在一眾記者包圍下，宣佈當天有103萬人上街，結果出乎所有人意料。當時沒有人想到，之後的香港會發生很多超乎想像的事，香港人經歷了躁動不安的一年。

說起一年前的大遊行，那張不反對通知書彷如隔世。岑子杰覺得，即使有天民陣完成歷史任務，千千萬萬的香港人，仍然會繼續用自己的方法走出來，就如六四沒有支聯會一樣，遍地開花。

<figure>
<img src="https://web.archive.org/web/20200626083643im_/https://www.hkcnews.com/news_新聞/hk-discuss/2020/06/岑子杰-反送中一周年-20200604002943_2280_large.jpg" alt="">
<figcaption>岑子杰抽著煙，回顧過去一年。莊曉彤攝</figcaption>
</figure>

### 6.9難料百萬人上街

反送中一周年，很多人會由6月9日的大遊行開始說起。不過對於岑子杰來說，早在去年2月尾已開始了戰役。在6月9日之前，民陣曾舉辦過2次反送中遊行，分別在3月尾及4月尾，一次有1.2萬人，一次有13萬人，人數在傘運後來說已是難得地多。在決定再辦遊行前，有意見認為13萬人已是「頂磅」，擔心會出現動員疲勞。岑子杰模彷當時長毛的語氣：「黐線，覺得人少就唔搞，你唔搞梗係人少啦，你搞咗，啲人先出到嚟㗎嘛，點可以唔搞。」一番討論後，最終決定去馬。

「諗都諗唔到，6月9號會有103萬人。」他記得，當天在維園等出發時，已感覺到人數較往常多，但沒想過會有100萬人。當天岑子杰照常帶頭領banner出發，沿途一直聽著對講機裡義工的匯報，哪裡要開多條線、天后銅鑼灣要封站，手機看到一張張高空圖，當時他感覺到，人數要比以往的遊行，多很多。

<figure>
<img src="https://web.archive.org/web/20200626083643im_/https://www.hkcnews.com/news_新聞/hk-discuss/2019/06/6月9日反送中大遊行-逃犯條例-遊行-20190610021824_1247_large.jpg" alt="">
<figcaption>去年6月9日，103萬人在炎夏中走上街頭，要求撤回《逃犯條例》修例。香港人於2003年後再創歷史。周滿鏗攝</figcaption>
</figure>

不過，當晚人潮未到終點，政府就出聲明表示會將草案照常交付立法會二讀，當刻岑子杰感到恐懼，「因為你知道，103萬人上街，係2003年嘅翻倍。大家係期望100萬人一定可以頂得住。但係份聲明將所有人由天堂直接打落地獄最底層，嗰吓由最快樂跌落最絕望，所產生嘅憤怒係無限，呢份憤怒可以燃燒任何嘢。」

民意被漠視的憤怒，如一道火把，燒起整場運動。

### 6.12煲足一晚煙

沒過幾天，就是6.12。回想那天，岑子杰眼睛泛紅：「嗰日係一班年輕人，努力地令個會開唔成，如果只有民陣集會係做唔到。」民陣當天在立法會外申請了集會，岑子杰早上7時到達金鐘set場，還帶備瑜伽墊、帳篷等，一心打算在立法會開會的日子留守。沒料到下午約3時，催淚彈從立法會及龍匯道兩邊投向人群，盡是嗆鼻煙霧，他馬上指示群眾經中信離開。他碰到數個民陣前召集人，都在商討下一步可以怎辦，眾人茫無頭緒。

<figure>
<img src="https://web.archive.org/web/20200626083643im_/https://www.hkcnews.com/news_新聞/hk-discuss/2019/06/包圍立法會-反送中-20190612232730_73a2_large.jpg" alt="">
<figcaption>6.12後，抗爭由反對惡法，變成一場逆權運動。周滿鏗攝</figcaption>
</figure>

6.12是運動的重要標誌，群眾希望推翻惡法的盼望，換來是催淚彈、橡膠子彈、布袋彈，有人被控暴動罪。6.12，因為沒有獨立調查，成了往後運動的燃料。岑子杰回想那天有何感受？「香港民主運動，一次比一次震撼，6.12點會係最震撼。我已經無法講邊一幕最深刻，每一項都係夾硬接受。」

那天回到家後，他在家中煲了一晚煙，「都係問：下一步可以點做。瞓唔著，有啲問題你知道必須要諗，咁你又要精神，就食煙囉……好彩屋企有煙。」煲了不知多少支煙後，天快亮，他想到：只有香港人用最擅長的方式，去做自己最好的事，可能還有一線生機，「好似鐵達尼號沉咗，跌咗落海，有救生艇就划艇，執到門就攬住度門，先有機會撐到出現轉機嗰下。」於是他決定做民陣最擅長的：「民陣最叻係咩，咪就係『鳩行』。」

於是，4日之內，民陣再舉辦了6.16遊行。時間倉卒，只來得及準備兩張布，白布寫上「撤回惡法」，黑布寫上「痛心疾首」。結果，香港人用腳步回應了：6.16遊行再創奇蹟，人數是6.9的翻倍。

6月15日，政府宣佈暫緩修例；3個月後，經歷多場示威後，才宣布撤回修例。

> 而家返轉頭去睇，都唔明點解我哋可以令送中條例撤回。呢個係香港人用集體行動，將即時危險煞停咗，係所有人嘅智慧。


<figure>
<img src="https://web.archive.org/web/20200626083643im_/https://www.hkcnews.com/news_新聞/hk-discuss/2020/06/岑子杰-反送中一周年-20200604002926_296b_large.jpg" alt="">
<figcaption>說起6.12，岑子杰眼睛泛紅。莊曉彤攝</figcaption>
</figure>

### 由同運走到政圈

即將33歲的岑子杰，2015年曾任一年民陣召集人，2018年10月再接任召集人一職。「我上任嘅時候都覺得林鄭差唔多夠期，但我諗住係20、30萬人的七一遊行，完全冇諗過要我上一堂咁大的堂。」

這一年，岑子杰的生活起了翻天覆地的變化。他本來是同志平權民間組織彩虹行動的成員，2016年9月在理工大學專上學院讀社工，2018年畢業後再接任民陣召集人，同年出任已加入10多年的社民連行委，今年再轉任外務副主席。有別於在台上的慷慨激昂，亦一改先前談及運動時的嚴肅語調，此刻他帶點慵懶、又帶點mean地說：「我本身人生好佗佻，只係一時諗唔開去咗讀社工，返嚟諗住用社工身份，可以喺同志社群做多啲服務，幫到更多同志。主流社工識鬼處理同志嘅嘢咩，過去十年我淨係搞社工都鬧到我口臭，咁不如我自己讀個社工啦。我人生planning係咁㗎嘛。」完成社工課程後，民陣召集人一職苦無人接手，於是岑子杰就捱義氣上陣，沒多久就迎來反送中。

「我本身一路重心喺同運，民主大運動呢啲有好多人才，好多好叻嘅人搞。你哋搞，有咩要我幫手咪幫手，好似司儀、糾察、點人數、籌錢嗰啲可以搵我。」他把身一側，擺出個慵懶的姿勢，「選舉呢啲唔好搞我，你哋啲咁叻嘅人出嚟啦，我呢啲死基佬走出嚟做咩呢。我繼續可以做下啲架步服務啦。每日就係瞓醒做嘢，做完嘢就玩，玩完就瞓，呢個本身係我嘅生活嚟㗎嘛。」

去年區選，岑子杰代替因佔中案被判刑的黃浩銘，出選沙田瀝源區，以840票之差擊敗對手成功當選。訪問當天，他早上開完區議會大會，傍晚來到社民連總部與長毛一起做直播，記者來找他時他剛做完live，正側倚向桌邊，用手托著頭呻累。這一年，他先是籌備大大小小的遊行集會，數量之多，相信是歷屆民陣召集人之最。然後再為自己加添一個身份，跑去選區議員，把自己佗佻生活拋諸腦後。

<figure>
<img src="https://web.archive.org/web/20200626083643im_/https://www.hkcnews.com/news_新聞/hk-discuss/2020/06/岑子杰-2019區議會選舉-20200604003004_2547_large.jpg" alt="">
<figcaption>去年區議會選舉，岑子杰以840票之差擊敗對手、公民力量黃宇翰。岑子杰FB圖片</figcaption>
</figure>

### 兩度遇襲

這一年，岑子杰還有兩度遇襲。先是8月尾在茶餐廳被人以棒球棍伏擊，同行朋友受傷，後來10月中再被人以鐵槌襲擊，倒卧在馬路上，半身染血，畫面觸目驚心。

岑子杰說，本來已預料共產黨會「郁佢」，原先估計只會在10月1日國慶之前動手，「所以對自己嘅保護只去到10月1日，點知10.1之後俾人打。所以我唔夠聰明囉。」

<figure>
<img src="https://web.archive.org/web/20200626083643im_/https://www.hkcnews.com/news_新聞/hk-discuss/2019/10/遇襲-岑子杰-20191016204010_2ad6_large.jpg" alt="">
<figcaption>岑子杰10月中被人以鐵槌襲擊，倒卧在馬路上，半身染血。網上圖片</figcaption>
</figure>

他收起笑容，頓了一頓，「嗰刻係我最能明白到嗰啲被警察打嘅人係幾痛……之前我係自己想像，一定好痛，但嗰下係：真係好X痛，而且知佢哋一定比我嚴重。」此事後，好友為他組織了守衛軍，陪出陪入。有段時間，每當感到有人走近時，岑子杰總不禁個心「離一離」，「我成日呼籲朋友當我係流浪狗，行埋嚟要停一停，畀我反一反應先。」不過後期他已成功克服，他瞇起眼睛笑說：「最後都係敵唔過𥄫仔嘅誘惑，本身行街嘅時候成日驚有冇人打我，但而家尤其好多人戴口罩，『嘩好靚仔好靚仔』，就唔記得咗有人打我呢件事，已經回復行街望靚仔嘅習慣。」

岑子杰有一段時間因而都要拿柺杖，但他笑言最大後遺症，就是留下一張他不慎露出大肚腩的相，「嗰日上咗救護車，佢除咗我件衫包住我個頭，聞住氧氣罩坐喺度嗰陣，意志一鬆，諗住冇晒鏡頭就唔使縮肚……畀人打完我都照縮肚呀。作為一個政治人嘅觸覺，係講錯一句畀人記一世，影錯一幅相仲大鑊。」他作懊悔狀：「然後TVB影到……如果唔係我仲可以呃人我唔肥㗎嘛。」

### 激動人心的演說者

岑子杰令很多人想起他在台上激昂發言。英國《泰晤士報》選出 [2019年度全球20名值得關注的人](https://web.archive.org/web/20200626083643/https://www.thetimes.co.uk/article/rising-stars-twenty-faces-to-look-out-for-in-2020-kwcmc8mzf) ，岑子杰是唯一入選的香港人，被形容為「獨特人物」、「激動人心的演說者」。

岑子杰直言，黃毓民常掛在嘴邊的「politics is talk」啟發他很多，「同一個內容點樣表達，有好大分別。」熱愛文學的他，亦有將文學應用到他的發言中，「文學唔單止講道理，仲要你感受我感受到嘅感受。」他即席朗讀北島的詩句：卑鄙是卑鄙者的通行證，高尚是高尚者的墓誌銘，看吧，在那鍍金的天空中，飄滿了死者彎曲的倒影……告訴你吧，世界，我–不–相–信！「你會明白詩人嗰份激昂、對現實嘅不滿。」

他平常的說話風格抵死啜核，在發言或回答記者問題時，態度當然較正經，但也經常出現一些精警的bite。一次遊行後，滙豐銀行外的銅獅被污損，岑子杰這樣回應：「唔會關心一隻銅造嘅獅子，多過有靈魂嘅人。」、「我哋深刻記得及愛惜呢兩隻獅子，但無一樣比年青人更珍貴。」他的回答獲得一眾連登仔讚賞。

不只懂得說話，民陣作為和理非的代表，在和理非與勇武兩條路線之間的位置，也拿捏得宜。這也許與岑的同志身份有關，「和理非同勇武從來唔係衝突，各有唔同嘅道德觀，我點可以將我嘅道德觀放喺你嘅立場？我諗我作為一個gay佬，好多人將佢道德觀擺喺我身上，我都唔接受。各有各價值觀，我有咩資格指責佢哋？更何況佢哋（勇武）嘅行為，就係政權打壓嘅反彈。 」

不過，岑子杰說，這一年他也「被教育」了很多。去年12月8日遊行，高等法院及終審法院先後被人縱火，記者問他怎看，他當時說，法院是社會守護的對象，不認為遊行人士有需要攻擊法院。經常蒲連登的他，見到有人對他的說話提出質疑：守護法治是在守護甚麼。他開始反思，跑去問黃浩銘，「阿銘同我上咗一課。佢大約意思係，法院係根據法例判案，要法例公義先可講法治，而法例喺立法會訂立，如果立法會嘅組成已經係不公義，咁法例點會公義？更何況執法都係問題，就算法例係公義，政府差別性執法，亦彰顯不到法治。只有有民主，法例先有民意認受基礎，先可談得上真正的法治。香港從來冇出現民主嘅立法會，咁邊有法治可言？」

「然後我話好，我錯，可惜已經冇辦法收番。」訪問中他多次強調，他不聰明，所以經常會問人意見，「好多人係好叻、好專業。論學識我不及長毛；論轉數快、聰明不及黃之鋒，論勇敢我及不上好多年輕人。」這一年的經歷，於岑子杰而言，也是一種成長。

岑子杰深懂政治語言，有望在政圈更上一層樓。有報道指，岑或出戰9月立法會九龍西或超級區議會直選，被問到此事時，他未有正面回應，只說：「最重要是35+，在立法會取得否決權。」

<figure>
<img src="https://web.archive.org/web/20200626083643im_/https://www.hkcnews.com/news_新聞/hk-discuss/2020/06/岑子杰-瀝源邨祿泉樓-20200608193745_cf0d_large.jpg" alt="">
<figcaption>沙田瀝源邨祿泉樓近日出現多宗確診個案，岑子杰作為當區區議員，近日忙於協助相關防疫工作。岑子杰FB圖片</figcaption>
</figure>

### 如非民陣召集人　或是勇武

時不時都會聽到有人批評民陣保守、「行完就算」。如今的民陣召集人，曾幾何時亦有份不滿。2011年七一遊行後，岑子杰因堵路被控非法集結，最終罰款1500元。

他模仿著當年的自己說：「民陣成日行X完就算，政府有理過你咩？你起碼都去到終點，等佢抬你走呀係咪先。」那天岑子杰本來擔任民陣司儀，「嗰陣我同佢哋講，嗱我做完民陣司儀喇，我除咗件衫，唔關你哋民陣事，你畀我留守，我頂唔順，行完就算。」他不禁失笑，想了一想，「某程度上，我係過氣勇武。嗰時你肯堵路已經好勇武，嗰時喺某啲人眼中，推鐵馬已經係死罪……仲要堵路，直頭不能繞恕。」

作為一個「過氣勇武」，他明白為何有些人會罵民陣「行完就算」，「但咁多年，我又知道和理非係重要嘅力量。」那如果此刻並非民陣召集人，會否也是勇武的一份子？「我冇去到而家啲後生咁勇，去唔到嗰個位，係性格問題，我係嗰啲比較鍾意企後一步，睇吓發生咩事嘅人。我唔會衝警，但警察衝過嚟嗰陣我都唔會縮。」

> 如果我真係唔係民陣召集人，我應該可能係勇武裡面嘅一部分，但我唔係面嗰堆，可能係中間嗰層，第二排咁，會係一份子。


### 香港人已具備勝利條件

今年4.18大搜捕中，15名民主派中堅被捕，包括民陣副召集人陳皓恒。岑子杰未有被捕，但他相信自己在名單之內。「佢拉我唔需要理由，唔拉我都唔需要道理。佢拉唔拉我關我叉事呀？我嘅選擇係坐監嘅時候做乜，我已經諗好有個書單、想報嘅course……我最憎讀書，坐監就係我攞到學位嘅最佳時機。」

人大通過制定港區國安法，經常舉辦遊行的民陣，似乎也面臨風險。岑子杰指，顛覆國家政權定義模糊不清，日後舉辦遊行可能會面對以下情況：「舉例第日民陣入紙遊行反23條立法，佢話你聽，維護國家安全係憲制責任，你遊行主題可能違反國安法，然後就唔畀你遊行，任何人出來就用國安法告你。玩法係層出不窮。」他舉例，梁國雄以往多年在立法會宣誓時，都會叫口號，但2016年卻突然被DQ，「條法例佢今日用寬鬆嘅解釋，但佢隨時口搬龍門話個解釋唔係咁，隨時可以釋法。」

倘若日後警方不再發出不反對通知書，民陣是否要轉型？岑子杰說，只要民陣一天存在，都會堅持發起行動，

> 當有一日民陣冇辦法發起行動，甚至可能唔存在，我相信香港人亦識得繼續用可以做到嘅方式反抗。


更甚的是，民陣會否有日被取締？

> 無論佢係咪取締，我都係會做同樣嘅嘢，你拉咗我，之後都有其他人會做同樣嘅嘢。佢取締咗民陣，仲有千千萬萬人。好似六四咁，你唔畀支聯會set台，咪遍地開花囉。你問我擔唔擔心，你都預咗佢最後一定會咁做，只係遲早嘅問題，但社會反抗一樣存在。


走過一年，當下山雨欲來，如何評估形勢？岑子杰坦言無法預料，「呢啲嘢唔會知……但港人已具備所有勝利的條件。香港人嘅智慧話畀我哋知，我哋有好多嘢可以做，勇武有勇武的方式，和理非都有好多參與嘅機會，仲有國際線。我哋有多重戰線，只要呢啲戰線都做好，我哋可以嬴。」他吐出口中的白煙，得出的結論與6.12當晚煲了多支煙後想到的，其實沒有變過。

「咁多條戰線，如果可以連成最大嘅combo，就係可以贏的時間。當然過程絕對不易，因為共產黨喺輸之前一定會發晒癲咁打。只能夠話，我睇到嘅係香港有本事贏。」他說，民陣會守著和理非的戰線，號召最多的人走出來。

民陣會章規定，召集人一職只可續任一年，換言之10月任期完結的岑子杰需要交棒。他說，交棒後仍會以民陣成員團體代表的身份，繼續參與民陣工作。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20200626083643/https://www.hkcnews.com/aboutus/#subscribe)
