---
title: "用鏡頭記錄警暴傷痕　高仲明：因為我係香港攝影記者"
date: "2020-06-10"
last_updated: "2020-06-10 14:15:25"
author: "特約記者鄭悅庭"
category: "眾聞"
tags:
  - "攝影記者"
  - "Wounds of Hong Kong 港傷"
  - "高仲明"
url: "https://web.archive.org/web/20210920182749/https://hkcnews.com/article/30392/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-wounds_of_hong_kong_%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-30844/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
original_url: "https://hkcnews.com/article/30392/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-wounds_of_hong_kong_%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-30844/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD"
---

# 用鏡頭記錄警暴傷痕　高仲明：因為我係香港攝影記者

反修例運動持續近一年，攝影記者的鏡頭，凝住了無數歷史瞬間。入行近20年的 [高仲明（Ming）](https://web.archive.org/web/20210920182749/https://www.facebook.com/Ko-Chung-Ming-%E9%AB%98%E4%BB%B2%E6%98%8E-121484627866832/?__tn__=%2Cd%2CP-R&eid=ARDy5AUEQLgrUkCjbhX_XFfCecOBWyI2ojdnsXgQobYvS2_e_ln1YEi2hXcNjJAGSyPVg1Ix17U-NUOq) 去年由衝突前線，輾轉走進橫街窄巷，用不一樣的視覺，記下運動的創傷。

39歲的高仲明，早前憑作品《 [Wounds of Hong Kong 港傷](https://web.archive.org/web/20210920182749/https://www.facebook.com/121484627866832/posts/3338415836173679/?d=n) 》入圍 [Sony世界攝影獎2020](https://web.archive.org/web/20210920182749/https://www.worldphoto.org/sony-world-photography-awards/winners-galleries/2020/professional/finalist-whk) 公開賽紀實攝影組最後三強，圖輯由高仲明和他任職記者的女友蔡慧敏（阿橙）一同策劃，拍攝港人在反修例運動中，遭遇警暴的身心傷痕。

<figure>
<img src="https://web.archive.org/web/20210920182749im_/https://hkcnews.com/news_新聞/hk-discuss/2020/05/攝影記者-高仲明-20200529202140_26c2_large.jpg" alt="">
<figcaption>說起和相機的關係，高仲明想了想，形容：「佢係好朋友，好拍檔，甚至我身體一部分。無咗佢我好唔自在咁，好變態架。」鄭悅庭攝</figcaption>
</figure>

### 《Wounds of Hong Kong 港傷》

入圍後，要為圖輯取名，兩人隨即想到叫《Wounds of Hong Kong》。為甚麼只用「Hong Kong」，不用「Hong Kong Protesters」？高仲明說：「個傷痕唔係淨係個抗爭者自己，亦係對成個香港社會、社會結構、制度嘅傷痕。」

譯作中文時，他們首先想到「港殤」。但思前想後總感覺不對：「殤」包含著有種死亡的意味，彷彿運動已逝。「香港抗爭未至於係咁，我哋未輸，所以唔應該用「殤」。係，我哋受咗傷，但我哋未死。」最後決定叫《港傷》。

入圍共十張照片，除了這圖輯，高仲明仍有跟在警暴中受傷的人聯繫，訪問了25位傷者。他打算將圖輯放在網上，亦正策劃展覽：「最想記錄低警暴，話俾世界各地嘅人知，香港發生緊呢件事。個訊息就係好多人受傷，成輯相唔同年紀嘅人，都有受傷。香港點解搞成咁呢？」

後來又想到，即使人們入場逛展覽，也未必會花時間駐足閱讀傷者的故事，就想到印刷一本簡單小巧的書冊，方便日後重溫。為此，他們在網上發起眾籌15萬元，以支付在港的展覽和印刷費用。目前 [眾籌](https://web.archive.org/web/20210920182749/https://bit.ly/2WuNqw2) 已達標，他們期望可在海外舉辦展覽，令香港抗爭運動及關注警暴議題在國際間保持熱度。

一張有感覺的相片，觸動人心。高仲明認為，攝影在於講求捕捉「好靚、好緊張、又好緊湊嘅moment」。成功捕捉那一刻，足以令人留下深刻印象。「細細個志願想做攝影記者，因為我相信相片係有啲力量嘅。佢可以好方便咁傳閱，令到佢有某一種特別嘅力量出現，去到西方社會、去到世界各地俾人睇到。我喺度生活咗40年啦就嚟，做咗20年記者，我未見過咁……我唔想香港係咁，咪記錄低發生咩事，做番我自己應有嘅責任囉。」

人到中年，他會想留在前線嗎？「都想架。當然啦，以我呢個人嘅性格，如果唔係出現身體問題，同我老咗嘅關係……其實就算我喺前線繼續影，都可能會影呢輯相，只不過係快啲同遲啲嘅分別。」他微笑道。

<figure>
<img src="https://web.archive.org/web/20210920182749im_/https://hkcnews.com/news_新聞/hk-discuss/2020/05/Wounds%20of%20Hong%20Kong%20港傷-楊子俊-20200530005347_1f41_large.jpg" alt="">
<figcaption>6.12眼部中彈的老師楊子俊。高仲明攝影Wounds of Hong Kong</figcaption>
</figure>

### 退下抗爭前線

去年運動初期，6月9日、6月12日，高仲明也在現場拍攝採訪。「一開始我都正常咁去現場前線採訪啦，但有幾個問題出現咗，就係我開始年紀老，人到中年，無以前咁有氣力。」他笑指自己由細到大沒有運動細胞，總想盡辦法避開體育課，現在要跑動也好像感覺反應不來。

食過幾次催淚彈後，他開始出現敏感和輕微肚瀉，「體能好似drop down咁，連平時正常行出街都覺得好攰。」直到7月28日在元朗工作期間，他兩次近距離吸入了催淚煙，成為退下前線的關鍵。

當天下午，高仲明拍攝示威者圍堵警車時，警察無預警下發射催淚彈。聽到「砰、砰」兩聲，本來站在車尾的他立刻戴上防毒面罩，但也不及煙霧來得快，面罩內盡是催淚煙。他頓時感到呼吸困難，約一、兩個小時後，呼吸依然不順，開始皮膚痕癢、持續肚瀉。

晚上，他原本站在路口一旁休息，脫下面罩食煙時，剛好見到遠處有警察拿著盾、舉著槍，就順勢拿起相機拍攝。當他放下相機、點煙之際，催淚彈就落在他的腳前。一瞬間，他就被催淚氣體包圍，連褲也被催淚彈燒穿。

當晚，他的身體狀況急轉直下，發燒、出風癩、「倒水」般瀉出橙色的排泄物、眼部皮膚更腫到似雞蛋般，眼球像被扯開。意識迷糊中，自小很怕入醫院的他，渡過了30多年來第一個在醫院的晚上。

特效藥大大紓緩了身體不適，但醫生卻告訴高仲明不要再上前線工作。「但係我好覺得，我係做攝影記者，係香港攝影記者，無理由唔做任何嘢紀錄低架嘛！咁我咪死諗爛諗究竟點做。」想到自己擅長人像攝影，就構思以人像方式記錄這場運動。他將想法告知女朋友阿橙，她提議以在運動中受傷的人為主角，拍攝人像圖輯。

兩人於去年8月開始尋找受訪者，「最初係我自己透過朋友，或者喺前線認識嘅示威者搵，無人肯理我。（因為）佢都唔知我係邊個，覺得好危險。」後來，阿橙見到有人把自己傷勢放到網上，就邀請對方訪問和拍攝，終在9月尾成功找到第一位受訪者。不停嘗試下，再加上熱心的受訪者幫忙轉介，他們至今訪問了25個個案。

受訪者中，包括被布袋彈所傷的「爆眼少女」、右眼中催淚彈的男教師楊子俊、曾公開指在警署遭受性暴力的女學生吳傲雪、被咬傷左耳的區議員趙家賢等較為人所知的面孔，也有一些未被大幅報道的傷者。「總之佢有受傷，有遇過警暴，就搵。」

### 走進橫街窄巷

因為無法負擔影樓的費用，高仲明多數會相約受訪者晚上在後巷、公園等較僻靜的公眾地方拍攝。曾有數位受訪者擔心在街上拍攝有危險，他就向友人借來辦公室、會議室。由於擔心拍攝期間會遭警察干擾，他每次都「速戰速決」，設好兩支燈腳、架起兩盞燈，即舉機拍攝，一般花十多分鐘就完成。在圖輯簡介中，他這樣寫道：「他們領著我穿插在橫街小巷、尋找安全的落腳點時，我恍惚體會到他們的生活軌跡。焉知非福。」

在眾多受訪者中，說起「First Aid哥哥」的傷勢，高仲明依然覺得很痛。「First Aid哥哥」是在去年10月受傷，當時他正在港島一次示威中任義務急救員。傍晚時分，在銅鑼灣波斯富街電車站附近，警方突然衝上前驅散，一枚催淚彈落在他的背囊和背脊之間。他隨即徒手拿出正在燃燒的催淚彈，背部皮膚當場被燒至熏黑脫皮，手指亦遭燒傷。「我叫佢除衫影，佢除衫嗰時，一見到個傷口原來係大到咁嘅，我嗰刻都會覺得痛。我係好怕痛嘅人，見到人哋刮親、流血都覺得痛，更何況咁大個傷口。」

他又難忘另一位在大埔受傷的男學生。17歲的男生一向是較「乖」、遊行完便散去的示威者。某日參與人鏈活動後，男生遭警棍毆打頭部。當他本能地用手擋住時，就被打斷了右手手指。「佢手指以後都會慢慢（無力），同埋我影佢嗰陣，我見到佢口噏噏咁樣，『點解係我呢？點解佢要咁對我呢？我又無做你哋所謂嘅激進行為……』」才知道男生患上了創傷後壓力症，需接受精神科治療。

高仲明說罷，頓了頓，皺著眉頭：「我覺得呢樣先係最大問題。個後生仔十幾歲考DSE，佢人生啱啱先開始，你何必要搞到佢咁呢？」他續說：「傷痕嗰啲喺影像上好深刻，我反而覺得唔重要，其實心理創傷先係最大問題。」最後，相片凝住了男生空洞恍惚的眼神。

<figure>
<img src="https://web.archive.org/web/20210920182749im_/https://hkcnews.com/news_新聞/hk-discuss/2020/05/急救員-Wounds%20of%20Hong%20Kong%20港傷-20200530005333_293f_large.jpg" alt="">
<figcaption>背部受傷的First Aid哥哥。高仲明攝影Wounds of Hong Kong</figcaption>
</figure>

<figure>
<img src="https://web.archive.org/web/20210920182749im_/https://hkcnews.com/news_新聞/hk-discuss/2020/05/中學生-Wounds%20of%20Hong%20Kong%20港傷-20200530005405_2e6c_large.jpg" alt="">
<figcaption>身心受創的17歲男生。高仲明攝影Wounds of Hong Kong</figcaption>
</figure>

### 直接紀實攝影

行內不少人稱呼高仲明為「大師」。說起攝影，他有何心得？「我咁多年來都係用同一個方法，就係直接。因為我好相信直接就會好簡單咁入到人腦，容易向人解釋，容易俾人閱讀，容易留下印象。」他笑說：「再加上靚靚哋，咁啲人咪更加容易記得囉，係咁架咋。」

他今次的圖輯，以一片漆黑作背景，帶出沉重的氛圍，再用燈光聚焦在受訪者的傷痕或眼神。「雖然個lighting或者表達手法好dramatic，但係其實都好平實、好直接。（帶有希望嗎？）少少啦。嗯……我唔可以話一定帶有希望，但佢哋唔係死實，唔係完全絕望。」

傷痕背後，背負住截然不同的故事：有人受傷後第一時間擔心不能和女友去旅行；有人與藍絲家人決裂，有家歸不得；有人因傷而延後考公開試；又有人因傷影響到未來的工作能力……在香港，這些小故事也或正正發生在我們身上，鏡頭前後，你我是一同承受傷痛的共同體。

然而，純粹觀看影像的話，人們如何得知出背後的故事呢？

「我好相信紀實攝影係需要文字輔助，一幅相係講唔晒。文字同攝影係完全對等嘅，咁先講到一件事。」他打開手機裡的圖庫，手指在螢幕上劃動，逐張展示著：「講真呀，成輯相，啲人鬼知你發生咩事咩，受傷咪受傷，盲咗咪盲咗，咁點樣呢？所以我覺得一定要有文字輔助。」幸好，他有女友阿橙這位文人。他們於是結合圖像和文字，集成附有文字說明的圖輯。

「最初我做攝影記者時都係諗：哇，做攝記梗係要出去影打打殺殺、好衝突（的畫面），好似上年咁。」他續說：「但我發覺原來路唔係得一條，呢一行需要唔同攝影師去記錄唔同嘢。我擅長啲好細微細眼、或者無咩人留意嘅嘢。喺唔同大事入面，我都鍾意搵自己嘅方法去講一件事。」

高仲明說起攝影就滔滔不絕，形容自己「唔係好識講嘢」，又自言是個怕痛、易淆底，連在路上見到蜥蜴經過也會叫的人。但他偏選擇以一道道傷痕作切入，聽上去有點自虐，他徐徐地回應：「其實都習慣嘅」。

<figure>
<img src="https://web.archive.org/web/20210920182749im_/https://hkcnews.com/news_新聞/hk-discuss/2020/05/攝影記者-高仲明-20200529202121_1495_large.jpg" alt="">
<figcaption>高仲明說，他對香港的後巷、隧道特別有感覺。鄭悅庭攝</figcaption>
</figure>

### 為弱勢發聲

入行廿年，高仲明曾在不同傳媒機構及版面工作，先後做過港聞、娛樂、副刊、旅遊等，後來專責人物專訪拍攝，聚焦弱勢社群生活，作品以基層、露宿者、少數族裔、婦女為主。

把鏡頭對準弱勢，源於多年前他到柬埔寨拍攝貧民窟的經驗。當時見到跛腳的孩子、人們死去活來的模樣，令他確切感受到貧窮。回港後，他恰巧獲派到一幢油麻地唐樓採訪在港非洲難民的故事。甫踏入逼滿人、黑漆漆的單位，地面一片濕滑，更聞到惡臭。惡劣的環境讓他感到震驚：「點解嗰個弱勢嘅世界，或者嗰種貧窮，就算喺香港咁有錢嘅城市，都係同緊我去貧民窟嗰啲一樣嘅？但係無人知、無人理，死咗都無人理。」

他開始深入無家者和劏房戶的世界，先後拍攝了《 [露宿者一生自白 旺角夾縫的2600日](https://web.archive.org/web/20210920182749/https://photoblog.hk/143168/%E3%80%94%E7%89%B9%E7%B4%84%E8%BD%89%E8%BC%89%E3%80%95%E9%9C%B2%E5%AE%BF%E8%80%85%E4%B8%80%E7%94%9F%E8%87%AA%E7%99%BD-%E6%97%BA%E8%A7%92%E5%A4%BE%E7%B8%AB%E7%9A%842600%E6%97%A5/) 》、《 [深水埗天台為家 越南難民光哥慘白世界中幻想快樂](https://web.archive.org/web/20210920182749/https://photoblog.hk/191885/%E3%80%90%E8%BD%89%E8%BC%8901%E5%BD%B1%E5%83%8F%E3%80%91%E6%B7%B1%E6%B0%B4%E5%9F%97%E5%A4%A9%E5%8F%B0%E7%82%BA%E5%AE%B6-%E8%B6%8A%E5%8D%97%E9%9B%A3%E6%B0%91%E5%85%89%E5%93%A5-%E6%85%98/) 》、《 [「毫」宅](https://web.archive.org/web/20210920182749/http://wma.double-eleven.hk/see-all-portfolio/?aid=338&uid=120005) 》等圖輯，「其實香港好多好慘嘅人，但因為香港好有錢，有錢得好緊要，更加唔關心，根本睇唔到。」

說起弱勢，他有點激動：「點解我要重複重複又重複咁去做，係因為要提醒番所有人呢個世界有啲咁嘅事，任何有關於不公義同弱勢嘅事。」他放下托腮的手，直視記者：「其實呢樣嘢特別容易比人忘記，又特別eye catching。但講真，大部分人睇咗之後，講到好關心都好，跟住第二日就唔記得咗。咁咪好適合有我一個咁嘅人存在，不斷重複又重複去做。我覺得做攝影記者咪就係咁。」

用鏡頭見證苦難，也許就是他注定要走的路。從前如是，今天也如是。高仲明每年也會長時間專訪一位露宿者，來年踏入第7個年頭，《Wounds of Hong Kong 港傷》展覽後，他開始計劃為多年來的露宿者採訪來一個總結。但反修例運動餘波未了，國安法來勢洶洶，貧窮問題未有完結的一日。當攝記的路很漫長：「我希望、我相信呢個係我終生職業，我會好堅持咁做，做到做唔到為止。」

**《Wounds of Hong Kong 港傷》展覽資料：**   


日期 Date：13/6 - 4/7/2020   
 時間 Time：1200 - 2000 Tue-Sun   
 場地贊助 Venue Sponsor: Openground，深水埗大南街198號

[眾籌](https://web.archive.org/web/20210920182749/https://bit.ly/2WuNqw2)

**高仲明2013年拍攝劏房戶獲WYNG大師攝影獎：**


{{< video src="https://web.archive.org/web/20210920182749if_/https://www.youtube.com/embed/WtybLmJQbis" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210920182749/https://hkcnews.com/aboutus/#subscribe)
