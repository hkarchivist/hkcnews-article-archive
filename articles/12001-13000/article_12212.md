---
title: "【留用，不要出】鏡頭以外：2016年新界東補選中的梁天琦"
date: "2018-05-18"
last_updated: "2018-05-21 19:56:47"
author: "實習記者莊曉彤"
category: "眾聞"
tags:
  - "梁天琦"
  - "Edward Leung"
  - "Leung Tin-kei"
  - "Edward Leung Tin-kei"
  - "本土民主前線"
  - "本民前"
  - "暴動罪"
url: "https://web.archive.org/web/20210712015417/https://www.hkcnews.com/article/12212/%E6%A2%81%E5%A4%A9%E7%90%A6-%E6%9C%AC%E5%9C%9F%E6%B0%91%E4%B8%BB%E5%89%8D%E7%B7%9A-%E6%9A%B4%E5%8B%95%E7%BD%AA-12212/%E3%80%90%E7%95%99%E7%94%A8%EF%BC%8C%E4%B8%8D%E8%A6%81%E5%87%BA%E3%80%91%E9%8F%A1%E9%A0%AD%E4%BB%A5%E5%A4%96%EF%BC%9A2016%E5%B9%B4%E6%96%B0%E7%95%8C%E6%9D%B1%E8%A3%9C%E9%81%B8%E4%B8%AD%E7%9A%84%E6%A2%81%E5%A4%A9%E7%90%A6"
original_url: "https://www.hkcnews.com/article/12212/%E6%A2%81%E5%A4%A9%E7%90%A6-%E6%9C%AC%E5%9C%9F%E6%B0%91%E4%B8%BB%E5%89%8D%E7%B7%9A-%E6%9A%B4%E5%8B%95%E7%BD%AA-12212/%E3%80%90%E7%95%99%E7%94%A8%EF%BC%8C%E4%B8%8D%E8%A6%81%E5%87%BA%E3%80%91%E9%8F%A1%E9%A0%AD%E4%BB%A5%E5%A4%96%EF%BC%9A2016%E5%B9%B4%E6%96%B0%E7%95%8C%E6%9D%B1%E8%A3%9C%E9%81%B8%E4%B8%AD%E7%9A%84%E6%A2%81%E5%A4%A9%E7%90%A6"
---

# 【留用，不要出】鏡頭以外：2016年新界東補選中的梁天琦

2016年大年初一，參加新界東補選的梁天琦，在旺角街頭宣布舉辦選舉遊行，事件變成旺角衝突。記者訪問了他當時的助選團隊成員、年近30歲的阿晴（化名）。那天晚上，阿晴本來在本土民主前線（本民前）的辦公室，與義工在55萬份選舉郵件上貼地址，本民前部分成員則到了旺角。年初二凌晨12時，阿晴憶述：「中間有段時間係平和嘅，已經幫小販開咗檔，佢哋就話就番嚟，我仲話記得買啲野食番嚟。」但到了12點左右，警察出動胡椒噴霧，氣氛緊張起來，阿晴就與兩個義工搭的士出旺角。

阿晴向來不是走在社運最前線的人，所以當晚都非常害怕。她買了一箱水到現場，但不敢走入衝突範圍，只停留在記者附近。「佢哋衝完中晒胡椒，之後我就去搵佢（梁天琦），俾啲水佢沖眼，之後就跟住佢。其實好亂嘅，中間又跟失咗一段。」梁天琦被捕時，阿晴在他附近，但只見警察圍著梁，自己冷不防就中了胡椒噴霧，有人拉她到旁邊清洗，沒有看到梁之後的狀況。

及後，阿晴到旺角警署找梁，但見已經有人在打點，便先行回家。翌日在家不斷看新聞，驚魂未定，「警察喺你面前開槍喎，好那驚、擔心事件會發生成點、又驚天琦被人拉咗點算。」回想當晚，阿晴最大目標是拉走梁天琦，「個日真係好驚嘅，我主要是想帶佢走，快那啲走。（點解你覺得佢一定要走？）唔知呀，可能想要保護佢，我只係想拉走佢，總之就唔要被人拉（被捕）。」直到梁獲准保釋出來，阿晴見到他無穿無爛，心情才平伏下來。

<figure>
<img src="https://web.archive.org/web/20210712015417im_/https://www.hkcnews.com/news_新聞/hk-discuss/2018/04/旺角衝突-梁天琦-20180416120447_ce0b_large.jpg" alt="">
<figcaption>梁天琦在囚車。何君健攝</figcaption>
</figure>

阿晴不是本民前成員，只是因為在青年新政參與區議會選舉時的誓師大會上，認識了黃台仰，加上之前在其他社區組織有助選經驗，所以獲邀助本民前一臂之力。她與梁天琦是在選戰開始時才認識對方，但雙方很快建立了信任。大概認識了一個星期，有次阿晴要回本民前辦公室拿東西，問梁有沒有人在辦公室可以開門，梁直接就告訴她密碼。阿晴就覺得「咁容易信人嘅，好彩我係好人啫。可能佢好信黃台仰，所以黃台仰介紹嘅人，佢都好信任。」

梁天琦與黃台仰是很要好的朋友。旺角衝突後，黃台仰「潛水」、黨友李東昇等又被捕，梁天琦壓力相當大，每天都抽很多煙，阿晴問他甚麼都不瞅不睬。「黃台仰係到，梁天琦會精神好多，即係覺得有人陪住自己。佢哋係好friend嘅，互相見面就會坦承講心入面感受嘅人。佢哋都會直接講自己心裡嘅感受，因為彼此好信任。」

阿晴形容梁天琦「係可以講自己興趣係政治嘅人。」 據她所知，梁天琦好早就留意政治，中學時期有空就看黃毓民在立法會的發言，發現代議士原來可以這樣，2010年「五區公投」更是啟發了他。他又會留意台灣獨立運動，主張台灣獨立、最終自焚殉道的鄭南榕，是梁的偶像。

梁天琦又曾經向阿晴介紹蕭思江這個人。蕭思江在2007年參與港島區立法會補選，選舉拉票期間，他拿出飯碗與助選團跳「飯碗必勝舞」。阿晴記得梁那時候常常說：「其實我出嚟咁樣，會唔會好戇鳩架，會唔會啲人覺得我唔知做乜嘢呀」、「啲人會唔會覺得我好似佢（蕭思江）咁戇鳩架。」然後就播「飯碗必勝舞」的片段給阿晴看，阿晴當然不覺得梁天琦似他。

<figure>
<img src="https://web.archive.org/web/20210712015417im_/https://www.hkcnews.com/news_新聞/hk-discuss/2018/05/黃台仰-暴動罪-梁天琦-20180518004236_1d48_large.jpg" alt="">
<figcaption>阿晴憶述這張照片中的梁（右）、黃二人相視而笑，顯出他們情誼很深。網上圖片</figcaption>
</figure>

在本民前助選團裡面，阿晴形容自己有點像個媽媽，「佢哋會戲謔我係奶媽，湊住佢地。」梁天琦打補選戰期間，兼任港大罷課委員會委員，又正值考試季節，所以經常忙到不食飯，「佢同我講試過餓到嘔。有時我就會提佢，你記住飲水食嘢、天冷要著衫，即係會講呢啲嘢。佢喺呢啲時間會好投入，唔係太照顧自己。」在罕有的休息時間裡面，梁天琦就是睡覺、彈結他、碌手機，阿晴提到：「佢好鍾意瞓覺，當然個排比較攰，同埋佢本身都比較鍾意瞓覺。」

她頓時想起梁天琦等人的孩子氣，「我地成日有間茶餐廳會去嘅，我地每人都會有自己一定要叫嘅嘢食，我記得有次係，梁天琦想食咸蛋蒸肉餅，跟住黃台仰想食咸魚蒸肉餅，我話：點呀，你地兩個點呀。（最後點解決？）唔記得咗，好似叫咗咸蛋蒸肉餅，另外轉咗個餸。其實梁天琦食嘢無乜所謂，有咩就塞入口。」

「佢哋唔識照顧自己，政治嘅嘢我一定無佢哋咁叻，但我會提佢哋做番一個人，你要照顧好自己，先可以做到政治上嘅嘢。」阿晴說。

<figure>
<img src="https://web.archive.org/web/20210712015417im_/https://www.hkcnews.com/news_新聞/hk-discuss/2018/05/梁天琦-本土民主前線-補選-20180518004340_c5b4_large.jpg" alt="">
<figcaption>梁天琦參選新東補選，曾試過一日接受6個訪問。受訪者提供</figcaption>
</figure>

旺角衝突後，社會對於本民前的反應兩極，一方面抨擊，另一方面支持。梁天琦面對這個狀況，沒有黃台仰、李東昇等人的援助，孤軍作戰的他有點情緒，有時會發脾氣。阿晴說他那時候抽很多煙舒壓，更言「唔食煙會死」。梁在被捕48小時後獲准保釋，當晚他睡不著，在街上流連。阿晴回想：「佢同我講，被捕後48小時諗好多嘢。佢冇諗好多自己嘅嘢，但知道越嚟越多人被拉入去，佢就覺得『嘩，突然捲咗咁多人入嚟。』原嚟咁大事，諗點樣幫啲人。」

阿晴沒有被捕，在外看見坊間反應，無可置疑的是本民前的知名度急增。但阿晴亦都了解到梁天琦的煩惱：「佢又覺得好沉重，因為呢件事牽涉好多人，會唔會全部人都坐十碌八碌？自己問題可以應付到，因為係自己責任，但牽涉到其他人，佢係唔想咁樣。佢覺得呢啲都係佢嘅責任，佢都會有啲內疚，會將所有嘢攬晒上身。」

事實上，在衝突爆發早期就被捕的梁天琦，只有問後來的被捕者，才知道事態發展嚴重，甚至有人縱火。阿晴記得：「出到嚟，好多傳媒圍住佢影相，佢咩都唔知。佢message同我講，『好似好多人認得我，頭先去7-11嘅時候，有個呀叔話：喂你做得好呀，加油呀！』」

阿晴稱，有時自己留意到網絡上有人讚梁天琦，梁得悉後都會顯得有點尷尬，因為覺得早已被捕的自己其實沒有做到甚麼。另外，她又憶述當時擺街站的時候，「街上埋嚟支持嘅人多咗。好多人嚟同佢講，支持你但唔一定要咁激進表達。我諗好多人都欣賞佢嘅聰明才智或者思考方式，只不過係唔認同激進行動，佢都明嘅。」

<figure>
<img src="https://web.archive.org/web/20210712015417im_/https://www.hkcnews.com/news_新聞/hk-discuss/2018/04/梁天琦-20180417174539_1ff0_large.jpg" alt="">
<figcaption>梁天琦於2016年2月代表本民前出選新東，同年9月立法會選舉被取消參選資格。梁天琦Facebook Page照片</figcaption>
</figure>

而在旺角衝突過後，梁天琦與本民前的知名度急增，阿晴覺得必須要說服梁開Facebook page。「總之我已經整好晒啲嘢，哄佢，你看我已經填好晒喇，跟住先開咗，up下佢啲相。佢都唔係想紅、想出位，係想踏實做政治嘅人嚟嘅。同埋佢好驚啲人好有娛樂。」阿晴認為梁天琦的形象是年輕，所以不時會公開一些有趣、「呃like」的相，梁雖然不太贊成，但見反應不錯也就不堅持，放手讓阿晴打理Facebook page。

2月20日晚上，梁天琦在沙田大會堂外辦造勢大會，反應很好，有逾1500人出席，片段在網上流傳，有KOL（例如林日曦）開聲支持、有人改歌、整圖。「有tag到佢嘅，佢都會睇下，同埋佢有樣嘢好戇鳩，個時佢好少用Facebook，咁呢件事之後好多人add佢啦，跟住佢accept晒人地啲friend request。我話你做乜嘢，『我唔知呀』，其實佢應該係少少唔識拒絕人個啲人嚟架。跟住我話你其實可以唔使全部accept。」阿晴說罷仍笑不停。

去到228投票前一晚，梁天琦沒有很緊張，因為自知勝算低，所以反而壓力不大。阿晴只記得他躺在本民前的雜物上，一副不想回家的樣子。投票當日，阿晴形容像大學Ocamp 「跑Hunt」（編按：大學新生在校園不同地方完成任務的遊戲），因為整個助選團在新界東各區拉票，「都係搞氣氛同嗌slogan咋嘛，我自己覺得，我哋個團體又好年輕。」途中又改寫對手的競選口號，例如「行正路，投六號！」改自對手周浩鼎的「行正路，投三號！」阿晴亦透露，本民前與方國珊的關係較好，「個時選舉，佢架車經過我地隔離，跟住我地勁同佢say hi，跟住方國珊就同我地飛吻。」本民前成員為之「驚艷不已」。

投票結束，阿晴說本來他們的目標是5%得票率，取回保證金之餘，亦想證明本民前的政治理念不是「極少數人的想法」。結果，梁天琦取得15%得票率，六萬多人用選票寫下本土派的輝煌史，但社會政治演變之快，令阿晴見到光芒驟去，「我覺得，佢出嚟選是令好多人有希望，但係令到更加多人跌落低位，就係一個咁優秀嘅人無得選、我無得選佢。即使Plan B梁頌恆，選完之後DQ，呢個進程令到更加多人絕望，但責任唔喺梁天琦，佢已經做了佢可以做嘅嘢。」

<figure>
<img src="https://web.archive.org/web/20210712015417im_/https://www.hkcnews.com/news_新聞/hk-discuss/2018/05/梁天琦-補選-本土民主前線-20180518004314_1616_large.jpg" alt="">
<figcaption>新東補選投票日前夕，梁天琦躺在本民前的雜物上，神情輕鬆自若。受訪者提供</figcaption>
</figure>

旺角案件開審後，阿晴去過聽審幾次。有次是年初四或五，梁天琦見到她到庭，隨即雙手作揖似是拜年，阿晴想起仍覺得很搞笑，但轉念猜想，他或許只是裝作輕鬆，因為阿晴知道他不希望別人擔心。

回想兩年前衝突發生，梁天琦及本土民前成員都想過可能要坐上十年、八年監，「但都係講笑咁講，講講下就兩年了。去到有一日，佢（梁天琦）突然要即時還柙，因為佢認咗襲警罪。我嗰時好shock。我嗰時番緊工（阿晴於新東補選後另覓正職），跟住我即刻完全無心機做嘢，就喺到睇新聞，勁想即刻去court。嗰時我都有少少崩潰、喊呀個啲，即刻搵番本民前啲人問，而家點呀。大家都好shock，因為唔知個一刻就要面臨呢啲嘢。」

「以前會諗，我喺香港，佢飛咗（美國）喎。但而家諗，我就喺屋企好舒服咁瞓緊，佢就喺監獄唔知點。我都有少少⋯⋯以前照顧佢嘅時候，唔知佢食咗飯未，而家諗，佢喺監獄食咩架呢、佢而家嘅生活點樣呢？」阿晴不用再擔心梁天琦餓到嘔，只是略帶唏噓地說：「結果，而家佢要面對嘅，都係要佢自己面對。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712015417/https://www.hkcnews.com/aboutus/#subscribe)
