---
title: "「咁樣侮辱國旗，殺無赦！」"
date: "2018-05-20"
author: "骷髏小姐在挪威"
category: "眾說"
tags:
  - "挪威"
  - "挪威王國"
  - "國旗"
  - "愛國"
url: "https://web.archive.org/web/20190614043802/https://www.hkcnews.com/article/12253/%E6%8C%AA%E5%A8%81-%E5%9C%8B%E6%97%97-%E6%84%9B%E5%9C%8B-12253/%E3%80%8C%E5%92%81%E6%A8%A3%E4%BE%AE%E8%BE%B1%E5%9C%8B%E6%97%97%EF%BC%8C%E6%AE%BA%E7%84%A1%E8%B5%A6%EF%BC%81%E3%80%8D"
original_url: "https://www.hkcnews.com/article/12253/%E6%8C%AA%E5%A8%81-%E5%9C%8B%E6%97%97-%E6%84%9B%E5%9C%8B-12253/%E3%80%8C%E5%92%81%E6%A8%A3%E4%BE%AE%E8%BE%B1%E5%9C%8B%E6%97%97%EF%BC%8C%E6%AE%BA%E7%84%A1%E8%B5%A6%EF%BC%81%E3%80%8D"
---

# 「咁樣侮辱國旗，殺無赦！」

<figure>
<img src="https://web.archive.org/web/20190614043802im_/https://www.hkcnews.com/news_新聞/hk-discuss/2018/05/愛國-國旗-挪威-20180520025226_1a69_large.jpg" alt="">
</figure>

5月17係挪威國慶，人哋喜慶洋洋旗海飄揚，但諗起香港嘅國旗法，同殺到埋身嘅國歌法，就笑唔出。講開國慶，不如講下好鬼愛國嘅挪威人，同埋佢哋愛國旗愛到嘅瘋癲程度。

### 帶住國旗去旅行，仲.....

好多年前去德國柏林旅行，有朝喺酒店食早餐 ，聽到有人講挪威話，於是擰轉頭睇吓，見到一對挪威中年夫婦，用挪威話同佢哋講咗聲早晨，之後，唔覺意睇到一件不可思議嘅事…………佢哋將一支挪威旗仔插喺枱面某物體上面！已經唔記得佢地插喺咩物體上面，亦都唔記得有無唐突問佢哋，出嚟玩，都帶埋支挪威國旗仔，仲食早餐都插旗咁得意？只係記得當時有啲驚奇。不過，諗深一層，挪威人咁鬼愛國，咁鬼愛國旗，仲愛得鬼咁狂熱，咁柏林遇到嘅不可思議嘅事，又唔係好驚奇啫。   
   
 挪威一年有16日官方國旗日，即係政府機關要喺呢16日特定時間升國旗同收國旗，雖然呢個法例唔關平民百姓事，但好鬼愛國嘅挪威人，竟然自動波– 唔少屋宛都有支固定嘅旗杆，自發喺國旗日升旗。5月17國慶，好多仲喺屋企露台／花園掛國旗。   
 對香港人嚟講，挪威人呢啲行為，簡直係外星人行為，佢哋係咪愛國爆晒燈？

<figure>
<img src="https://web.archive.org/web/20190614043802im_/https://www.hkcnews.com/news_新聞/hk-discuss/2018/05/國旗-挪威-愛國-20180520025134_2189_large.jpg" alt="">
</figure>

仲有，挪威人愛國旗嘅其他方式，都幾盞鬼，不過，如果我哋抄下面挪威人嘅橋，香港果班牛鬼蛇神，同埋班奴才高官，一定七情上面仲突晒啲青筋，大大聲跳出嚟鬧：「咁樣侮辱國旗，要嚴重譴責，要刑事檢控／殺無赦！」

### 食國旗落肚、愛你365 天

國慶果日，淨係掛國旗，滿足唔到挪威人對國家滿到瀉嘅愛，於是，佢哋屋企裏面都會有好多國旗，咁係咪全屋都掛滿國旗？咁又唔係。   
 挪威人覺得淨係掛國旗，好鬼悶，愛國唔能夠咁馬虎，於是，國慶佈置咩都用國旗圖案，同埋紅白藍三色，搞搞新意思。

<figure>
<img src="https://web.archive.org/web/20190614043802im_/https://www.hkcnews.com/news_新聞/hk-discuss/2018/05/愛國-國旗-挪威-20180520025143_4e04_large.jpg" alt="">
</figure>

<figure>
<img src="https://web.archive.org/web/20190614043802im_/https://www.hkcnews.com/news_新聞/hk-discuss/2018/05/國旗-挪威-愛國-20180520025200_2a4a_large.jpg" alt="">
</figure>

挪威人甚至連甜品都唔放過，國慶蛋糕幾乎獨沽一味——國旗蛋糕 。

<figure>
<img src="https://web.archive.org/web/20190614043802im_/https://www.hkcnews.com/news_新聞/hk-discuss/2018/05/國旗-挪威-愛國-20180520025151_1a44_large.jpg" alt="">
</figure>

<figure>
<img src="https://web.archive.org/web/20190614043802im_/https://www.hkcnews.com/news_新聞/hk-discuss/2018/05/挪威-國旗-愛國-20180520025209_2a5f_large.jpg" alt="">
</figure>

國慶果日，挪威人陶醉喺旗海世界同民族自豪感，好鬼happy，但國慶一年只有一日，如果想365日同國旗朝夕共對，咁點算？有網店將國旗大量商品化，形形式式，梗有一款啱挪威人。

<figure>
<img src="https://web.archive.org/web/20190614043802im_/https://www.hkcnews.com/news_新聞/hk-discuss/2018/05/愛國-國旗-挪威-20180520025218_2511_large.jpg" alt="">
</figure>

<figure>
<img src="https://web.archive.org/web/20190614043802im_/https://www.hkcnews.com/news_新聞/hk-discuss/2018/05/國旗-挪威-愛國-20180520025245_1718_large.jpg" alt="">
</figure>

<figure>
<img src="https://web.archive.org/web/20190614043802im_/https://www.hkcnews.com/news_新聞/hk-discuss/2018/05/國旗-挪威-愛國-20180520025236_1ff1_large.jpg" alt="">
<figcaption>圖源：www.patriotisk.no，作者製圖</figcaption>
</figure>

挪威人隻臭腳踩住國旗，連國旗泳衣同底褲都有添！係咪唔尊重國旗？

### 咩係尊重國旗？

其實，以上國旗蛋糕、國旗商品，同國旗泳衣底褲呢啲好玩嘅嘢，歐洲美加同好多國家，都好普遍。   
   
 挪威人鍾意用國旗show國民身份認同，將國旗蛋糕食落肚，將愛國情懷同身體融合，認為咁係愛國嘅一種方式。喺香港，將國旗旗製成商品售賣係非法，先唔講合唔合法，如果食國旗蛋糕，相信按中國共產黨同林鄭月娥政府嘅思維，佢哋一定話呢啲係侮辱國旗嘅行為。食國旗蛋糕，挪威人覺得係愛國，林鄭月娥政府肯定話唔愛國。至於國旗底褲，喺香港，賣國旗底褲，肯定被政府告到甩褲！

挪威人，係世界上最愛國嘅民族之一，但佢哋唔覺得國旗係神聖不可侵犯，國旗唔係淨係儀典先用，可以用唔同形式出現，融入生活，政府亦都有雅量，同寬鬆嘅尺度去睇咩係尊重國旗；佢哋用自己方式去愛國，唔係由政府規定咩先係愛國，咩先係尊重國旗國歌。   
   
 所有國家都會要求國民尊重國旗，但咩係唔尊重？如果唔尊重嘅話，罰唔罰？點罰？呢啲分別細節位，就睇到一個國家文唔文明。只有虛怯冇自信嘅所謂強國，先會有嚴苛、動輒得咎，同唔合情理法嘅國旗法國歌法，先會逼人表態示忠，先會逼人愛國，先會逼人學國歌。   
   
 睇吓挪威人冇人逼，但咁鬼愛國，就再次證明呢句已講得好鬼濫嘅説話：「國家唔愛你唔尊重你，你又點會愛國家？ 」

**文中圖源： 網絡圖片，作者製圖**   
   



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20190614043802/https://www.hkcnews.com/aboutus/#subscribe)

---

![博客 | 骷髏小姐在挪威](https://web.archive.org/web/20190614043802im_/https://www.hkcnews.com/uploads/avatars/62c82bf5-71b6-4951-bba8-032b2a012e95.png?410975182)

**博客 | 骷髏小姐在挪威**

【骷髏小姐・骷髏小姐在挪威】當年的背包客，第一次去挪威，便呆了一段歲月，因為驚艷。之後再踏足挪威，一晃多年，有欣慰有嘆息，也有憂愁。愛東逛西逛，愛望天望地望人，用近鏡也用廣角鏡，以香港的風景為底色，說些挪威人挪威事。
