---
title: "赴台留學港生：擔心欠競爭力、學歷不獲承認"
date: "2018-06-14"
last_updated: "2018-06-14 01:49:06"
author: "記者戴晴曦"
category: "眾聞"
tags:
  - "台灣大學"
  - "留學"
url: "https://web.archive.org/web/20210629225215/https://www.hkcnews.com/article/12823/%E5%8F%B0%E7%81%A3%E5%A4%A7%E5%AD%B8-%E7%95%99%E5%AD%B8-12836/%E8%B5%B4%E5%8F%B0%E7%95%99%E5%AD%B8%E6%B8%AF%E7%94%9F%EF%BC%9A%E6%93%94%E5%BF%83%E6%AC%A0%E7%AB%B6%E7%88%AD%E5%8A%9B%E3%80%81%E5%AD%B8%E6%AD%B7%E4%B8%8D%E7%8D%B2%E6%89%BF%E8%AA%8D"
original_url: "https://www.hkcnews.com/article/12823/%E5%8F%B0%E7%81%A3%E5%A4%A7%E5%AD%B8-%E7%95%99%E5%AD%B8-12836/%E8%B5%B4%E5%8F%B0%E7%95%99%E5%AD%B8%E6%B8%AF%E7%94%9F%EF%BC%9A%E6%93%94%E5%BF%83%E6%AC%A0%E7%AB%B6%E7%88%AD%E5%8A%9B%E3%80%81%E5%AD%B8%E6%AD%B7%E4%B8%8D%E7%8D%B2%E6%89%BF%E8%AA%8D"
---

# 赴台留學港生：擔心欠競爭力、學歷不獲承認

赴台升學的香港學生越來越多，有學生認為，即使文憑試失手，到台灣仍能攻讀大學學位，「假假哋都叫大學生」。不過，有曾到台灣留學的港生表示，赴台升學在教學語言、學習氣氛、教學內容方面均有不足之處，擔心回港發展後，競爭力不如香港的大學畢業生。

眾新聞早前參與台北經濟文化辦事處的台灣採訪團，接觸到在台灣升學和就業的香港人。台灣大葉大學英文學系3年級學生陳芷婷，由於中學成績不太好，加上大葉大學曾到其中學宣傳，她考完DSE後決定入讀該校的國際企業管理學系。但她稱，讀畢第一個學期後便感「中伏」，「佢全名就叫國際企業管理學系，講出嚟就好似好威，但教學內容其實圍繞住台灣嘅經濟、企業管理，冇咩國際成分。」

除此之外，陳芷婷認為，台灣學生的學習氣氛與香港學生有差別，令她起初難以適應，「佢哋嘅節奏好慢，例如一組人完成一個簡報，香港人一般覺得用3個鐘就可以做完，但佢哋就要用3日，甚至1個星期先做完。」

因有感英語對將來發展有一定幫助，陳芷婷在二年級時轉讀英語學系（一年學費約99,920台幣、即約26,290港元），但仍感到有落差，「台灣人唔似香港人，唔係由細接觸英文，所以英文課程內容比較容易。我哋學校所有學生需要上英文堂，我選擇嘅中高級別，都只係教緊present tense。我要即刻轉讀由外籍老師教嘅高級英語課程，先可以追番香港程度。」

陳芷婷坦言，因擔心台灣的學歷「唔值錢」，所以申請校方的「雙聯學位」－ 每個學系提供2至3個有限名額，讓學生到美國、瑞士等大學交流一年，完成交流後可獲雙學位畢業證書，希望提升個人競爭力。她目前已成功申請，並於8月到美國南新罕布夏大學（Southern New Hampshire University）交流一年。根據QS國際排名，該校未曾上榜。她打算回港發展後，以半工讀形式繼續進修，未來打算從事翻譯工作。

<figure>
<img src="https://web.archive.org/web/20210629225215im_/https://www.hkcnews.com/news_新聞/hk-discuss/2018/06/台灣-20180613185705_e7da_large.jpg" alt="">
<figcaption>在台灣大葉大學就讀英文學系的陳芷婷（左）和唐葦琳（右）認為，台灣的學習氣氛、英語水平等，與香港有很大分別，擔心回港後的競爭力不如本地大學生。戴晴曦攝</figcaption>
</figure>

同屬英文學系三年級學生的香港人唐葦琳，文憑試考獲13分、獲公開大學學位課程取錄，由於希望攻讀英語學位課程，便選擇赴台升讀大葉大學英文學系，「我見呢間大學有雙聯學位，所以決定嚟台灣」、「如果去外國讀幾年，屋企肯定負擔唔起，但只到美國讀一年，屋企就應付得到」、「就算冇得出國，假假地都叫大學生，唔使比人叫Asso仔（副學士），好似好少少」。

在台灣讀書3年，唐葦琳不時與香港的朋友保持聯絡，有感台灣的學習生活比較「hea」，「我成日見香港讀書嘅朋友有好多presentation、paper，但我好多科都係得考試」、「考試內容仲好容易，試過有一科嘅考卷內容，只係教科書入面有嘅問題」、「我覺得咁唔係正常大學生，大學唔應該好似中學課程咁直接簡單，應該要俾學生懂得思考、沉澱學過嘅內容。而且presentation等訓練對我將來工作都有用，但只係外籍老師嘅堂先會有多啲presentation同essay嘅要求。」

為追上香港大學生，唐葦琳同樣申請「雙聯學位」獲批，準備8月到美國南新罕布夏大學交流一年。但她仍擔心回港發展後，競爭力不如香港學生，「喺台灣升學好似兜咗個圈，最後都要返香港發展。我而家寧願考好DSE，升讀香港嘅大學，好似比較直接、安心啲。」她打算回港發展後，以半工讀形式攻讀教師文憑，希望將來成為幼兒教師。

<figure>
<img src="https://web.archive.org/web/20210629225215im_/https://www.hkcnews.com/news_新聞/hk-discuss/2018/06/台灣大學-20180613155437_251a_large.jpg" alt="">
<figcaption>國立臺灣科技大學企業管理系三年級學生馬智聰。戴晴曦攝</figcaption>
</figure>

國立臺灣科技大學企業管理系三年級學生、香港人馬智聰則表示，比起香港的學習環境，他赴台升學後，只有大學的英文課使用全英教學，接觸英文的機會減少，「其實校內老師英文程度都ok，有啲已經係美國、英國教過幾年書」、「又唔可以話學生英文唔好，但唔知點解用中文教書」、「我有同學校反映過，但學校話已經有好多英文堂。」

他表示，即使校內教材用英語撰寫，上課時仍用國語授課，令他難以適應，「始終英文同普通話都唔係我嘅第一語言，上堂睇住英文，又聽住普通話，聽書方面係會比台灣人弱啲。我要努力啲讀，努力啲溫書。」

馬智聰指，未來打算回港發展，從事公關或營銷的工作，但擔心台灣的學歷不獲本港公司垂青，「其實香港嘅公司，點都會想請番八大嘅學生，老實講，呢個大家都知。」他又指，因台灣大學招生標準較模糊、沒有準確的收生分數參考，擔心僱主難以參考，「而且僱主對一個台灣嘅學生有佢嘅考慮，始終你唔係英國美國嗰啲，一攞出嚟就抛到人。我interview會自己做多啲嘢，準備多啲學校資料俾僱主睇。」

<figure>
<img src="https://web.archive.org/web/20210629225215im_/https://www.hkcnews.com/news_新聞/hk-discuss/2018/06/台灣大學-20180613155819_2781_large.jpg" alt="">
<figcaption>赴台升學的香港學生，由2008年的1,466人，增加至2017年的8,329人，10年來升幅近4.7倍。網上圖片</figcaption>
</figure>

學友社學生輔導中心總幹事吳寳城表示，學生到外地升學時，應留意當地的區域限制，「例如企業管理課程，可能台灣用嘅商業模式唔係香港常用。如果香港嘅公司唔係同台灣做生意，或者希望同學國際化啲，就會令同學覺得自己讀嘅課程應用性低啲，甚至引起僱主嘅懷疑」、「講得誇張啲，去台灣讀英文，其實冇理由去台灣讀英文，因為英文唔係當地嘅強項。」

他又提醒，學生如希望回港發展，應留意不同學科回港後的專業認受性，例如在護理學系方面，學生須回港申請註冊，以及另外考取香港執業試。

吳寳城建議，同學如想出外升學，應先了解個人未來的發展方向，再研究不同地區課程的優劣勢。以台灣為例，他認為當地在文字創作、電腦、多媒體方面的學科，比香港更多元化、走得更遠。餐飲款待、美容方面的學科亦比香港的課程專業，相信回港發展會有一定優勢。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210629225215/https://www.hkcnews.com/aboutus/#subscribe)
