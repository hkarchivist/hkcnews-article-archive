---
title: "祖國是講人拳的！"
date: "2018-05-17"
author: "一悠"
category: "眾說"
tags:
  - "Now新聞台"
  - "now新聞"
  - "now 新聞直播"
  - "陳浩輝"
  - "徐駿銘"
url: "https://web.archive.org/web/20210630094511/https://www.hkcnews.com/article/12196/%E5%BE%90%E9%A7%BF%E9%8A%98-%E9%99%B3%E6%B5%A9%E8%BC%9D-now%E6%96%B0%E8%81%9E%E5%8F%B0-12196/%E7%A5%96%E5%9C%8B%E6%98%AF%E8%AC%9B%E4%BA%BA%E6%8B%B3%E7%9A%84%EF%BC%81"
original_url: "https://www.hkcnews.com/article/12196/%E5%BE%90%E9%A7%BF%E9%8A%98-%E9%99%B3%E6%B5%A9%E8%BC%9D-now%E6%96%B0%E8%81%9E%E5%8F%B0-12196/%E7%A5%96%E5%9C%8B%E6%98%AF%E8%AC%9B%E4%BA%BA%E6%8B%B3%E7%9A%84%EF%BC%81"
---

# 祖國是講人拳的！

「祖國是講人拳的！」——今日讀者回應的金句。「人拳」兩個字講晒，冇嘢補充啦。

哦！原來國務院發言人一直是講「人拳」，是我們聽不懂，以為是人權。真是太天真太儍，扺俾人打。

哈哈，有些懷念 ，四川的兩條拳王，現在是不是「依法處理」中？冇聲氣嘅？還是在什麼都江堰少年宮，教四川蛾眉派武功絕招，或者「新時代社會主義九陰白骨爪」？   
 又有讀者回應：「唔嗱嗱聲簽完悔過書就走人，想坐監至肝癌死？」

這是典型我們香港人的醒目踏實思維方式，咁嘅政權，你同佢堅持？戇居傻仔，快手簽完走人啦！佢叫我寫乜就寫乜，叫我寫我老豆是女人我都寫，留得青山在，滿足吓共產黨要屈人寫悔過書的——肛門期自慰心理。

此外，你如果小心再睇吓條片，你會看出，原來昨日拉銘仔的，應該是兩幫人。當駿銘仔一路被拉打甩眼鏡，一路問 ——「我的眼鏡呢？」身後有一名四眼公安肥仔，攞住銘仔的眼鏡，騰矖雞，不知如何是好，儍呼呼地跟著行。而拉銘仔的打呔的幾條便衣大漢，則顯然是老海鮮，則可能人是國安人員，手腳都唔同level，拉人是非常專業 ——㩒人貼地，落孖葉時爽手利落——和肥仔公安，是兩碼事。可能這四眼肥仔宅男公安，平日只識捉小販呀，捉過馬路呀，拉鹹濕佬之類，從未見過如此「政治化」場面。哈哈，不妨睇多次。


{{< video src="https://web.archive.org/web/20210630094511if_/https://www.facebook.com/plugins/video.php?href=https%3A%2F%2Fwww.facebook.com%2FRTHKVNEWS%2Fvideos%2F1960261337415246%2F&show_text=0&width=560" >}}


至於銘仔，為何咁注重自己的眼鏡？一路被扯住行一路問宅肥公安「我的眼鏡呢？」——哦，答案簡單啦，是因為香港記者人工低，一副德國鏡片眼鏡，分分鐘要銘仔半個月人工！係我都大叫啦！轉工啦！建議銘仔回香港，轉去《大公報》做，人工高，文章又容易寫，不必用腦，返大6採訪一響朵就絶對安全。考慮吓啦。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210630094511/https://www.hkcnews.com/aboutus/#subscribe)

---

![博客 | 一悠](https://web.archive.org/web/20210630094511im_/https://www.hkcnews.com/uploads/avatars/2c58e158-9035-4161-92ef-b4b56f5e3747.png?873536568)

**博客 | 一悠**

【一悠・到此一遊】喜歡談古論今，也常談股論金。心理、鋼琴、股票、教育，交义感染，交流一下。學歷：香港中文大學文學士，研究院教育文憑，澳洲新南威爾斯大學碩士（堅有證書㗎，卻無野雞大學博士，也不必請律師去找證書）
