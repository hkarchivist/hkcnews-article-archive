---
title: "2/3 阿媽"
date: "2018-05-19"
author: "特約轉載"
category: "眾說"
tags:
  - "梁天琦"
  - "Edward Leung"
  - "Leung Tin-kei"
  - "Edward Leung Tin-kei"
  - "暴動罪"
  - "旺角衝突"
url: "https://web.archive.org/web/20210706214640/https://www.hkcnews.com/article/12246/%E6%97%BA%E8%A7%92%E8%A1%9D%E7%AA%81-%E6%A2%81%E5%A4%A9%E7%90%A6-%E6%9A%B4%E5%8B%95%E7%BD%AA-12246/edward-leung-tinkei"
original_url: "https://www.hkcnews.com/article/12246/%E6%97%BA%E8%A7%92%E8%A1%9D%E7%AA%81-%E6%A2%81%E5%A4%A9%E7%90%A6-%E6%9A%B4%E5%8B%95%E7%BD%AA-12246/edward-leung-tinkei"
---

# 2/3 阿媽

【撰文：Donna Yau】   
 ***作者為本案第4被告的代表律師團隊成員***

七十日的審訊，終於告一段落。

裁決後，我在庭上哭了，可能有人覺得好奇怪，因為代表的D4一條無罪，一條達不到大比數，應該值得開心。但其實我喊，係因為天琦參與暴動罪成。

我一直都好疼錫天琦，經過兩年多嘅相處，一起處理了很多事情，覺得佢係一個十分有抱負、思想清晰、有領袖魅力、頭腦轉得快的年輕人，但同時也很單純、謙卑、有禮、十足鄰家男孩，不過有時思想極負面。（大家不妨看看《地厚天高》， 片中可睇到好立體及真實嘅佢。）

記得有一日，佢寫咗張卡畀我，上款係「給 2/3 阿媽」，我問咩係2/3，佢解釋話，我成日講，當佢係半個仔，但係佢覺得我比半個阿媽多，所以叫我 2/3 阿媽...

<figure>
<img src="https://web.archive.org/web/20210706214640im_/https://www.hkcnews.com/news_新聞/hk-discuss/2018/05/暴動罪-Donna%20Yau-梁天琦-20180519161111_27f2_large.jpg" alt="">
<figcaption>筆者和梁天琦。照片來源：筆者Facebook</figcaption>
</figure>

七十日嘅審訊，我每日都盡量抽時間陪佢傾下偈。記得佢問得我最多嘅問題係：「我係唔係唔應該返香港？」

我每次都問返佢轉頭，「你覺得呢？」 佢每次都答我：「應該返嚟，否則對唔住認同我、支持過我嘅人，我要返嚟找數。」

在這七十日，讓我更加清楚天琦嘅成長以及他的心路歷程。其實佢跟大部分年輕人一樣，面對未來充滿不安，感到理所當然擁有的自由、民主逐漸被剝奪，年輕人完全掌握唔到自己嘅將來， 冇工、冇樓、冇前途， 佢話自己係一個「廢青」，好似完全冇出路咁。

初一事件，佢有覺得自己做得唔理想嘅地方，佢覺得「己所不欲勿斯於人」。但係我始終覺得，佢一直只不過係爭取緊佢應該擁有嘅權利。佢爭取嘅，亦都唔係為咗自己，而係幫我哋每一個香港人去爭取，但結果令自己瑯璫入獄。

記得有一日，佢同我講，喺佢對面嘅係殺人犯，隔離係強姦犯，再隔離係管有幾十kg毒品嘅毒販，佢問我，佢做錯嘅事，係唔係同嗰啲人做錯咗嘅事一樣咁嚴重？點解受到嘅懲罰，可能會同這些人一樣，我無言......

天琦，你將會失去自由一段日子，但我知道，囚牢的牆不比地厚，獄中欄柵不比天高。

2/3阿囝，你累了，先稍作休息，香港人會等你回來。

***本文原載於 [作者Facebook](https://web.archive.org/web/20210706214640/https://www.facebook.com/donna.yau.7)***


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210706214640/https://www.hkcnews.com/aboutus/#subscribe)

---

![博客 | 特約轉載](https://web.archive.org/web/20210706214640im_/https://www.hkcnews.com/uploads/avatars/b9253e8a-10e3-49ef-b6c4-24b3101fd809.png?1997537264)

**博客 | 特約轉載**


