---
title: "鄭若驊的BLLC號高鐵"
date: "2018-05-19"
author: "一悠"
category: "眾說"
tags:
  - "高鐵"
  - "高铁"
  - "鄭若驊"
  - "打記者"
url: "https://web.archive.org/web/20210712015505/https://www.hkcnews.com/article/12256/%E9%84%AD%E8%8B%A5%E9%A9%8A-%E6%89%93%E8%A8%98%E8%80%85-%E9%AB%98%E9%90%B5-12256/%E9%84%AD%E8%8B%A5%E9%A9%8A%E7%9A%84bllc%E8%99%9F%E9%AB%98%E9%90%B5"
original_url: "https://www.hkcnews.com/article/12256/%E9%84%AD%E8%8B%A5%E9%A9%8A-%E6%89%93%E8%A8%98%E8%80%85-%E9%AB%98%E9%90%B5-12256/%E9%84%AD%E8%8B%A5%E9%A9%8A%E7%9A%84bllc%E8%99%9F%E9%AB%98%E9%90%B5"
---

# 鄭若驊的BLLC號高鐵

鄭若驊，仲笑笑口講 ——「好奇怪, 好難相信有咁嘅事會發生。」是不痛不癢的語言。

真係講嘢九唔搭八 ，記者銘仔被㩒到分分鐘斷頸，爆缸，塊面kiss地 ，眼鏡與鮮血齊飛，—— 只叫做「好奇怪」！如果係你個仔 ，俾人咁樣勁丙，睇吓你會唔會咁講！母親節才剛剛過。

<figure>
<img src="https://web.archive.org/web/20210712015505im_/https://www.hkcnews.com/news_新聞/hk-discuss/2018/05/鄭若驊-20180519232623_6756_large.jpg" alt="">
<figcaption>鄭若驊周五被問到，Now新聞台攝記被北京公安打時指：「好奇怪，好難相信有咁嘅事會發生。」Now新聞台圖片</figcaption>
</figure>

嗱，咪話我炒冷飯呀，你嗰壇僭建，大話駁大話，就真係叫香港人 ——「好奇怪 ，好難相信有咁嘅事發生 ！」但係畀你拖咗幾個月，保皇佬幫拖之下，咪一樣不了了之 ，但你唔好以為香港人唔記得。

至於寫悔過書呢樣嘢，是偉大祖國更奇怪，更超級「Lolanto」的絕招 ——你無故畀人打一身 ，用孖葉塔入差館 ，仲要寫悔過書，「教育」你兩粒鐘，當然是未審先判 ，差人做埋法官。在香港，你一定話 ——「保持緘黙，有乜嘢等我律師嚟先講」。所以什麼「悔改書」，「承諾書」—— 嗰啲係慈禧太后時代，書塾扑扑齋小學雞幼稚行為 ，叫香港人如何接軌？所以也「很奇怪」。

可能因為在鄭若驊的僭建別墅裏，桔黃銅燈的日式地牢中，有一條光速進行的 —— 編號 BLLC（不了了之) 號高鐵 ，一地免檢，早已和偉大祖國接軌 ，所以對做錯事要追究的思維，當然覺得奇怪非常。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712015505/https://www.hkcnews.com/aboutus/#subscribe)

---

![博客 | 一悠](https://web.archive.org/web/20210712015505im_/https://www.hkcnews.com/uploads/avatars/2c58e158-9035-4161-92ef-b4b56f5e3747.png?873536568)

**博客 | 一悠**

【一悠・到此一遊】喜歡談古論今，也常談股論金。心理、鋼琴、股票、教育，交义感染，交流一下。學歷：香港中文大學文學士，研究院教育文憑，澳洲新南威爾斯大學碩士（堅有證書㗎，卻無野雞大學博士，也不必請律師去找證書）
