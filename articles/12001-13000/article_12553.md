---
title: "【專訪】羅秉祥浸會教書29年：要和學生一同守護香港、守護大學"
date: "2018-06-03"
author: "記者盧曼思"
category: "眾聞"
tags:
  - "普通話"
  - "浸會大學"
  - "羅秉祥"
url: "https://web.archive.org/web/20210712015658/https://www.hkcnews.com/article/12553/%E7%BE%85%E7%A7%89%E7%A5%A5-%E6%B5%B8%E6%9C%83%E5%A4%A7%E5%AD%B8-%E6%99%AE%E9%80%9A%E8%A9%B1-12553/%E3%80%90%E5%B0%88%E8%A8%AA%E3%80%91%E7%BE%85%E7%A7%89%E7%A5%A5%E6%B5%B8%E6%9C%83%E6%95%99%E6%9B%B829%E5%B9%B4%EF%BC%9A%E8%A6%81%E5%92%8C%E5%AD%B8%E7%94%9F%E4%B8%80%E5%90%8C%E5%AE%88%E8%AD%B7%E9%A6%99%E6%B8%AF%E3%80%81%E5%AE%88%E8%AD%B7%E5%A4%A7%E5%AD%B8"
original_url: "https://www.hkcnews.com/article/12553/%E7%BE%85%E7%A7%89%E7%A5%A5-%E6%B5%B8%E6%9C%83%E5%A4%A7%E5%AD%B8-%E6%99%AE%E9%80%9A%E8%A9%B1-12553/%E3%80%90%E5%B0%88%E8%A8%AA%E3%80%91%E7%BE%85%E7%A7%89%E7%A5%A5%E6%B5%B8%E6%9C%83%E6%95%99%E6%9B%B829%E5%B9%B4%EF%BC%9A%E8%A6%81%E5%92%8C%E5%AD%B8%E7%94%9F%E4%B8%80%E5%90%8C%E5%AE%88%E8%AD%B7%E9%A6%99%E6%B8%AF%E3%80%81%E5%AE%88%E8%AD%B7%E5%A4%A7%E5%AD%B8"
---

# 【專訪】羅秉祥浸會教書29年：要和學生一同守護香港、守護大學

1989年初，身在美國耶魯大學的羅秉祥，正埋首撰寫博士論文準備畢業。時任浸會學院宗教及哲學系主任余達心，為設立主修課程積極招兵買馬。羅秉祥記得：「有人推薦我俾佢，佢喺香港飛去美國開會之後，自費買機票飛來耶魯搵我，邀請我返浸會教書。之後佢每隔兩個月打一次長途電話游說我，似劉備三顧草廬，我在感情上，好難推卻一個對我咁誠懇嘅人。」

就這樣，羅秉祥在八九六四之後回到香港，在浸會執教29年，大半生人也在浸會渡過。他現為浸大文學院副院長兼宗教及哲學系教授，早前曾公開撐學生反對校內普通話畢業要求。

**「我返嚟嘅時候係謝志偉校長，全校都尊敬佢，佢會搞sharing session同老師交代學校發展，同事都會去聽校長匯報和俾意見，但之後嘅校長好少用呢個方式跟同事溝通，因為咁做要冒險，萬一同事聲音跟自己唔同，好難落台。但當年謝志偉校長冇呢個擔心，因為佢贏取咗大家對佢嘅尊敬。謝志偉校長之後，學校討論校政氣氛愈來愈少，同事會覺得學校嘅嘢唔關我事。」**

「以前每個學期開始時，校長副校長會用午間集會時間，和同學交代學校最新發展，陳新滋做校長年代仍有，但錢大康嚟咗之後就冇。而家每年一次，只會邀請系主任和院長參加，但唔會用一個forum形式邀請所有人嚟。今次普通話爭議，都係因為大家冇坐低傾。」

相關文章： [【專訪】浸大文學院副院長羅秉祥　「大中華膠」撐學生反普通話畢業要求的心路歷程](https://web.archive.org/web/20210712015658/https://www.hkcnews.com/article/12535/%E7%BE%85%E7%A7%89%E7%A5%A5-%E6%B5%B8%E6%9C%83%E5%A4%A7%E5%AD%B8-%E6%99%AE%E9%80%9A%E8%A9%B1-12535/%E3%80%90%E5%B0%88%E8%A8%AA%E3%80%91%E6%B5%B8%E5%A4%A7%E6%96%87%E5%AD%B8%E9%99%A2%E5%89%AF%E9%99%A2%E9%95%B7%E7%BE%85%E7%A7%89%E7%A5%A5-%E3%80%8C%E5%A4%A7%E4%B8%AD%E8%8F%AF%E8%86%A0%E3%80%8D%E6%92%90%E5%AD%B8%E7%94%9F%E5%8F%8D%E6%99%AE%E9%80%9A%E8%A9%B1%E7%95%A2%E6%A5%AD%E8%A6%81%E6%B1%82%E7%9A%84%E5%BF%83%E8%B7%AF%E6%AD%B7%E7%A8%8B)

<figure>
<img src="https://web.archive.org/web/20210712015658im_/https://www.hkcnews.com/news_新聞/hk-discuss/2018/06/浸大宗哲系-羅秉祥-20180601230244_e063_large.jpg" alt="">
<figcaption>羅秉祥1993至1994年，攝於浸會宗哲系的舊辦公室，當時他剛從美國回港3年。羅秉祥提供圖片</figcaption>
</figure>

**羅秉祥說，認識他的人知道，他是個比較敢言的人、不是Yes Man。「有一次校長（錢大康）參與文學院老師會議，佢講到文學院研究嘅一啲嘢做得冇咁好，我就舉手糾正佢話：『校長，你講嘅嘢唔係事實，我做文學院副院長負責研究，知道晒數據係點、你搞錯咗，你唔好將呢個故事講落去，係研究指標上文學院唔係最差嘅。」**

羅秉祥未有具體評論錢大康的領導作風。他說，為普通話爭議企出來發聲後，校內沒有高層為此跟他說甚麼。

今次普通話爭議，羅秉祥可會覺得學校有政治考慮、中聯辦在背後給予壓力？「我相信都會有，但做大學校長一方面要頂住外面壓力，另一方面要保持院校自主。學校管理層其實可以用創意、提供正面誘因讓更多學生學習普通話、讀得更開心的。」

63歲的羅秉祥，剛獲浸大續約兩年，65歲將正式退休。他說，近年美國有人主動接觸他，希望他離開浸大之後可到當地執教，「我感到人生still at my prime，有精力做到嘢，到時將會是我的second career開展。」

<figure>
<img src="https://web.archive.org/web/20210712015658im_/https://www.hkcnews.com/news_新聞/hk-discuss/2018/05/普通話豁免試-羅秉祥-20180530103828_6e43_large.jpg" alt="">
<figcaption>羅秉祥高調撐學生，選擇這條路看似孤單，但他很清楚目標，並不寂寞。周滿鏗攝</figcaption>
</figure>

羅秉祥留在香港的時間，可能正在倒數。

回到1989年六四前夕，「浸會準備和我簽約，也是一份兩年合約，我覺得可以試吓，唔啱就走。1989年12月我坐飛機返嚟香港，唔知會留幾耐，因當時加州有一份我嘅dream job出現。但我返來香港之後，發現好多新鮮事（我離開香港15年一直冇錢回來），例如樓上書店賣的大陸書，讓我發現原來內地的學術氣氛在80年代有好大進步，之後我有好多機會同大陸學者互動交流。」

「1990年，我參加了首次的維園六四燭光晚會，非常觸動。八九六四發生時，我在美國，同其他人去了紐約大使館抗議。一年後來到維園，對我感情衝擊好大。八九民運表面失敗收場，但係人心未死，我覺得有正義因素要我留喺度，可以同中國學術多交流互動、幫助中國。最後我留低嘅感受強烈過離開，所以我決定不接受加州的dream job。」

**「以後的六四維園晚會，如果我在港的話，一定會去。六四事件香港人都心知肚明，是很大的悲劇、冤案，一日不平反，中國也不能夠行上康莊改革大道。我會跟內地同學傾，問佢哋有無興趣去，是認識香港很好的機會。參與六四晚會，每年我都有一種感覺：香港人好可愛。平時我覺得香港人好煩、好躁、好功利，但六四當晚，大家唔怕熱唔怕落雨好單純來到。如果要選香港十大最可愛的事，我的首選是每年的六四燭光晚會。」**

對於心懷本土意識的年輕一代拒絕悼念六四，羅秉祥這位哲學教授認為：「好難話我只關心香港問題，其他問題就不關心。大家的出發點是想守護香港，會希望國際社會來幫手、來關心我們。如果只關心香港，其他事都不關心，很難站得住。」

「不過，我看到年輕人的無力感，他們有感香港都搞唔掂，又如何致力更偉大目標呢。香港很多制度已轉變，如果緊急的不去理會，卻放在偉大的圖畫上，我也承認這是不切實際。九七前後，大家沒有守護香港的意識，但現在不是，會有次序這個我理解及認同，實際我們要聚焦香港面對的緊急事情。不過，這不代表對六四要不聞不問。」

羅秉祥說，浸大早前本來有同學為學生會「組莊」，政綱提及可考慮重返六四晚會、重返學聯等，但他們給一些人杯葛、被說是「左膠」，最後未能取得足夠票數「上莊」：「杯葛六四晚會這種較激的反應，或者未必持續好耐，因為有學生並不是抱此想法。」

<figure>
<img src="https://web.archive.org/web/20210712015658im_/https://www.hkcnews.com/news_新聞/hk-discuss/2017/05/六四事件-六四28周年-Hong%20Kong-20170523202946_2a71_large.jpg" alt="">
<figcaption>羅秉祥說：「如果要選香港十大最可愛的事，我的首選是每年的六四燭光晚會。」</figcaption>
</figure>

記者再跟羅秉祥談到「大中華膠」：「我唔會話我唔係中國人，我會話，我係香港人，也是中國人。我不會否認中國人身分，如果肯定我是中國人就是『大中華膠』，那我就是『大中華膠』。」

**「我係大中華膠，但我同學生的出發點都一樣，是守護香港。方式可能不同，有人用港獨，我卻未必認同此方式。大家盡力守護香港，對我來說，是由守護校園開始。今次浸大普通話畢業試，我跟同學企喺同一陣線，一同守護大學，我認同他們的理念。」**

**「我開會見過有老師跟同學說：『如果你唔同意我哋普通話畢業要求，你可以離開，你入嚟浸大就知道我哋有呢個規定，如果你唔認同你可以讀第二間大學。』學生聽罷就好勞氣，學生覺得：『我嚟到浸會大學點解要我走，我嚟呢度有我想讀嘅嘢，每間大學都有唔美滿嘅地方，可以改正，我都係浸大一分子，點解要我走呢？』」**

**「呢一種說法，就好似社會上有人話：『你唔鍾意香港，就走啦移民啦，搞多嘢做乜。』但後生仔覺得，香港有問題，點解唔可以改變、我都係香港一份子，點解唔可以爭取香港變得好啲？」**

**「硬性規定學生學習普通話，就算原意係好，學生感情上卻不受落，我會話咁做係價值觀霸權，後生仔好反對。上一代人覺得好，規定要咁做、沒反抗餘地。普通話係好，但點解一定要大學讀？年輕人都有自己的價值觀，唔鍾意高高在上的高壓和懲罰性姿態。」**

**「雖然我係大中華膠，但我睇到學生嘅不滿同埋憤怒。後生仔點解要守護香港、命運自決；唔可以逆來順受、受人擺佈。去爭取一啲嘢係後生仔嘅心態，唔想香港走下坡，喺校園和香港都一樣。大家可以有商有量，唔係叫學生走。」**


{{< video src="https://web.archive.org/web/20210712015658if_/https://www.youtube.com/embed/9xAhO1LNCXA" >}}


<figure>
<img src="https://web.archive.org/web/20210712015658im_/https://www.hkcnews.com/news_新聞/hk-discuss/2018/05/羅秉祥-普通話豁免試-20180530103622_1cef_large.jpg" alt="">
<figcaption>羅秉祥的辦公室像圖書館，他卻不只是埋首書海，社會發生的事、年輕人的心聲，他都一清二楚。周滿鏗攝</figcaption>
</figure>

羅秉祥說的「守護香港」是什麼？「守護香港的制度，高度自治，頭頭係話除國防外交之外，其他的是香港自己決定，慢慢我哋見到唔係咁，愈來愈多嘢香港唔可以做決定，連我們最信任的法院、法律制度，因釋法的出現令人欠缺信心。很多香港優良制度，搖搖擺擺。這個轉變好多人都擔心，也是我所擔心，制度被蠶食，每個人都有責任守護。」

被問到香港學術自由狀況，羅秉祥認為，本地大學老師在課堂可以自由發言、研究內容未見受限制，「學術自由係保得住，如果保唔住，香港就病入膏肓。」至於早前有報道稱，浸大宗教及哲學系全職講師下學年不獲續約，改以時薪制兼職形式聘用。浸大常務副校長麥建成其後解釋，指有關的全職講師早知並非長期聘用，屬正常約滿離職而非解僱，其後因浸大通識教育課程改動才會出現兼職空缺，指校方不會為節省開支而將全職教員轉為兼職。 羅秉祥理解這件事與校方相若，指早前的傳媒報道只是某些人的單方面說法。

羅秉祥記得：「雨傘運動期間，因為我係老師，我要陪伴學生。學生晚上想去（佔領區）我哋陪佢哋去，當時我跟同事組織了應變小組，輪流陪伴讓學生覺得安全啲，因有人係瞞住父母去。」   
   
 **「我係老師，我嘅服務對象就係學生，我會去理解佢哋。」**

羅秉祥是別人眼中的大教授，大半生人沉醉學術研究，沒參與甚麼遊行抗爭，頂多是六四七一，但他走到人生當下這一刻，很清楚自己和年輕一代人正在做甚麼，他也從來沒有忘記自己29年來的身分：「我是一位老師。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712015658/https://www.hkcnews.com/aboutus/#subscribe)
