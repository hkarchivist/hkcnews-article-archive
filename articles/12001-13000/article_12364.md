---
title: "主流戲院拒放映《地厚天高》　監製嘆政治審查：商業市場應有位置"
date: "2018-05-25"
author: "記者吳婉英"
category: "眾聞"
tags:
  - "港獨"
  - "香港独立"
  - "香港獨立"
  - "香港獨立運動"
  - "香港民族"
  - "梁天琦"
  - "Edward Leung"
  - "Leung Tin-kei"
  - "Edward Leung Tin-kei"
  - "地厚天高"
url: "https://web.archive.org/web/20191106162418/https://www.hkcnews.com/article/12364/%25E5%259C%25B0%25E5%258E%259A%25E5%25A4%25A9%25E9%25AB%2598-%25E6%25A2%2581%25E5%25A4%25A9%25E7%2590%25A6-%25E6%25B8%25AF%25E7%258D%25A8-12364/%25E4%25B8%25BB%25E6%25B5%2581%25E6%2588%25B2%25E9%2599%25A2%25E6%258B%2592%25E6%2594%25BE%25E6%2598%25A0%25E3%2580%258A%25E5%259C%25B0%25E5%258E%259A%25E5%25A4%25A9%25E9%25AB%2598%25E3%2580%258B-%25E7%259B%25A3%25E8%25A3%25BD%25E5%2598%2586%25E6%2594%25BF%25E6%25B2%25BB%25E5%25AF%25A9%25E6%259F%25A5%25EF%25BC%259A%25E5%2595%2586%25E6%25A5%25AD%25E5%25B8%2582%25E5%25A0%25B4%25E6%2587%2589%25E6%259C%2589%25E4%25BD%258D%25E7%25BD%25AE"
original_url: "https://www.hkcnews.com/article/12364/%25E5%259C%25B0%25E5%258E%259A%25E5%25A4%25A9%25E9%25AB%2598-%25E6%25A2%2581%25E5%25A4%25A9%25E7%2590%25A6-%25E6%25B8%25AF%25E7%258D%25A8-12364/%25E4%25B8%25BB%25E6%25B5%2581%25E6%2588%25B2%25E9%2599%25A2%25E6%258B%2592%25E6%2594%25BE%25E6%2598%25A0%25E3%2580%258A%25E5%259C%25B0%25E5%258E%259A%25E5%25A4%25A9%25E9%25AB%2598%25E3%2580%258B-%25E7%259B%25A3%25E8%25A3%25BD%25E5%2598%2586%25E6%2594%25BF%25E6%25B2%25BB%25E5%25AF%25A9%25E6%259F%25A5%25EF%25BC%259A%25E5%2595%2586%25E6%25A5%25AD%25E5%25B8%2582%25E5%25A0%25B4%25E6%2587%2589%25E6%259C%2589%25E4%25BD%258D%25E7%25BD%25AE"
---

# 主流戲院拒放映《地厚天高》　監製嘆政治審查：商業市場應有位置

以本土民主前線前發言人梁天琦為主角的紀錄片《地厚天高》，本周一、二在兆基創意書院上映，4場逾千張門票在不足兩星期內全數售罄，觀眾反應熱烈。《地厚天高》早於去年底在藝術中心上映，其後在電影資料館、兆基創意書院、科學館等放映多場，場場爆滿。不過，至今卻未有一間主流商業戲院，願意上映《地厚天高》。

《地厚天高》監製、「影意志」藝術總監崔允信估計，累積觀眾有約6,000人次。電影總製作費剛達6位數字，目前已有錢賺。「今次《地厚天高》，好明顯反應好好，因為唔止係滿，頭幾場次我都嚇親，係可以藝術中心幾百個位，兩個鐘賣晒。報道非常之多，電影評論學會又俾咗個獎（年度推薦電影之一）。以我經驗，套戲咁樣反應，又有電影評論學會對佢一啲肯定，我哋做開電影放映，單憑呢個判斷，戲院一定會做嘅。」但事實並非如此。

<figure>
<img src="https://web.archive.org/web/20191106162418im_/https://www.hkcnews.com/news_新聞/hk-discuss/2017/12/林子穎-梁天琦-地厚天高-20171216025651_499d_large.jpg" alt="">
<figcaption>以梁天琦為主角的紀錄片《地厚天高》，由港大校園電視新聞部前總監林子穎執導。資料圖片</figcaption>
</figure>

崔允信所屬的「影意志」是由獨立電影人組成的非牟利團體，在1997年成立推廣香港獨立電影。崔允信表示，今次推廣、發行《地厚天高》，是參考雨傘運動紀錄片《亂世備忘》的做法。《亂》同樣由崔允信監製，前年上映。他憶述，《亂》入圍第53屆台灣金馬獎最佳紀錄片提名名單、初期放映反應熱烈，「喺香港做10場、8場都滿」，影意志遂向全港所有商業電影院線發信，邀請它們讓《亂》上映，「最後好辛苦地有一間筲箕灣L Cinema，韓國資金嘅，同我哋做咗幾場，而且幾場都滿咗，（門票）賣得好快。」

惟今次崔允信邀請各大戲院放映《地厚天高》，卻困難得多，甚至連租場放映都不成。崔允信指，有些戲院沒有回音，有些推說「冇期」。他跟一些戲院代表見過面、傾過偈，但最終對方不願意上映。部分相熟的影院向他坦言「難做」，「《中英街一號》有戲院上，我有啲朋友做（相關戲院），我有問過吓，佢哋有個幾婉轉嘅答覆，話我哋個紀錄片『太直接』喇，講緊一啲嘢，咁佢冇講係乜嘢，我諗係人都明白。」崔允信坦言感覺「奇怪」，他形容業界「冇好赤裸裸嘅打壓」，但政治審查卻不言而喻，因為梁天琦主張「港獨」，令商業戲院退避三舍。

<figure>
<img src="https://web.archive.org/web/20191106162418im_/https://www.hkcnews.com/news_新聞/hk-discuss/2018/05/中英街1號-趙崇基-六七暴動-20180524200924_5f55_large.jpg" alt="">
<figcaption>將於本月底上映的《中英街一號》，故事以六七暴動為背景。《中英街一號》海報</figcaption>
</figure>

崔允信說：「香港唔應該係一個地方，我放《地厚天高》就等於支持梁天琦嘅政治理念。你專業、一個在商言商嘅社會，就係唔應該咁樣睇嘢㗎嘛。如果係咁，點解你又放《紅海行動》、《建軍大業》呢？佢都有政治理念喺後面。大家就好似有一個咁樣嘅包袱喺度。」

崔允信認為，商業戲院是較理想的電影放映場地，他們不想一開始就搞「社區放映」，「始終有啲觀眾認為呢啲嘢（社區放映）唔同，佢唔會覺得呢啲嘢係『電影』，所以呢個亦都有少少點解我哋唔想咁快做所謂『社區放映』，嗰啲一定接觸得（觀眾）好快，但呢樣嘢好容易令人分開咗，好似呢啲唔係『電影』嚟嘅，『文化活動』至係咁樣做啫。但明明呢啲戲，喺商業市場應該都有佢嘅位置。」

崔允信說，目前只有兆基創意書院、藝術中心、電影資料館願意提供場地放映。他計劃，趁暑假檔期，再盡量找場地放映《地厚天高》，任何場地都會「盡做」，最後才會考慮出DVD、放上網等。

眾新聞向幾個主流電影院線查詢，包括百老匯、嘉禾、洲立影藝（包括MCL、Grand Cinema、Star Cinema）、UA院線，查詢為何不放映《地厚天高》，均未獲回覆。

崔允信指，近年觸及政治議題的電影，亦未能在主流戲院持續放映，「《十年》明明係（票房）好收得，攞埋金像獎。攞埋金像獎之後有啲戲會推番出嚟，但《十年》就冇再喺戲院上過，之後搞咗一次好大型嘅社區放映，好多個社區有睇，咁就完咗件事。」崔允信再舉例指，以學民思潮時期的黃之鋒及社民連馬雲褀為主角的《未夠秤》，觀眾反應也很好，但在主流商業戲院「做做吓就停止」，「呢啲係其他商業作品唔會發生，一定係開始冇人睇先會停。」


{{< video src="https://web.archive.org/web/20191106162418if_/https://www.youtube.com/embed/08ksc1gNPBM" >}}


《地厚天高》由香港大學比較文學及法文系畢業生林子穎執導。梁天琦在《地厚天高》中，剖白他參與社運的心路歷程，提到他讀港大時投入利瑪竇宿舍（Ricci Hall）的舍堂活動，但他要延期畢業，身邊朋友相繼離開，他有感前路茫茫患上抑鬱症，病發時會在劏房踱步自言自語。直至雨傘運動的出現令他有了新目標，之後認識黃台仰並加入本土民主前線、參加立法會補選。

梁天琦在片中提到2016年大年初一的旺角衝突發生當晚，他的祖母從牀上墮地，後來祖母在他首次參加選舉論壇當日離世。他說，旺角衝突是他人生「最差的一晚」。他在補選落敗後及想到要面對旺角衝突官司，抑鬱症再病發。

梁天琦之後出戰立法會換屆選舉卻被DQ，在替梁頌恆助選後，梁天琦便到美國哈佛大學進修，遠離香港的政治風眼。梁天琦在片中問道：「我係咪真係呢個chosen one呢，係咪真係要肩負香港嘅命運，成為你哋嘅英雄呢？」他又提到如果沒有官司在身，會找一份hea工，其餘時間用來彈結他。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20191106162418/https://www.hkcnews.com/aboutus/#subscribe)
