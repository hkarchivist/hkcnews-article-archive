---
title: "何俊仁為梁天琦寫求情信"
date: "2018-05-20"
author: "記者戴晴曦"
category: "眾聞"
tags:
  - "梁天琦"
  - "Edward Leung"
  - "Leung Tin-kei"
  - "Edward Leung Tin-kei"
  - "何俊仁"
  - "旺角衝突"
url: "https://web.archive.org/web/20210701151935/https://www.hkcnews.com/article/12252/%E4%BD%95%E4%BF%8A%E4%BB%81-%E6%A2%81%E5%A4%A9%E7%90%A6-%E6%97%BA%E8%A7%92%E8%A1%9D%E7%AA%81-12252/edward-leung-tinkei"
original_url: "https://www.hkcnews.com/article/12252/%E4%BD%95%E4%BF%8A%E4%BB%81-%E6%A2%81%E5%A4%A9%E7%90%A6-%E6%97%BA%E8%A7%92%E8%A1%9D%E7%AA%81-12252/edward-leung-tinkei"
---

# 何俊仁為梁天琦寫求情信

2016年立法會選舉提名期開始時，仍是本土民主前線發言人的梁天琦，與成員遞交提名表格時，向同場的民主黨林卓廷和劉慧卿高呼「民主黨，賣香港」口號。「嗰次卿姐唔好彩啦，佢好鬼嬲。」民主黨前主席何俊仁憶述，當時躊躇滿志參選的梁天琦，與民主黨毫無來往，關係緊張。

然而，兩年過去，願意為梁天琦撰寫求情信的人，何俊仁是其中一個。

何俊仁接受眾新聞訪問時透露，梁天琦回港後主動與他見面，彼此更成為朋友。他形容，梁天琦有着巨大轉變，對昔日行為有所反省，欣賞他勇於回港承擔責任。

<figure>
<img src="https://web.archive.org/web/20210701151935im_/https://www.hkcnews.com/news_新聞/hk-discuss/2018/05/何俊仁-20180519214848_15b4_large.jpg" alt="">
<figcaption>願意為梁天琦撰寫求情信的人，何俊仁是其中一個。戴晴曦攝</figcaption>
</figure>

何俊仁憶述，他獲朋友告知，當時仍在美國留學的梁天琦，希望回港後與他見面，「（朋友）話佢改變咗好多，態度會唔同。」其後，二人在何俊仁的律師樓內傾談足足一小時，「一開頭氣氛已經好好，因為已經知道，佢嚟到係想友善地對話」，「佢個人變咗好多，以前不得了㗎嘛，企出嚟時高傲、好鬥、不可一世。但而家唔係，係好謙和、好謙卑嘅心，甚至幾多時候想聽我講嘢。」

何俊仁透露，梁天琦的改變源於宗教和個人反省，「佢靜落嚟後，覺得做人做事唔應該咁，尤其用所謂勇武方式，唔淨只話係咪可以達到目的，仲係咪一個負責任嘅行為？」

「佢而家覺得唔係咁做，咁樣唔係真正嘅勇武，真正嘅勇武唔係靠武力衝撞。佢反省，以前咁樣衝撞，冇咗理想基礎，係唔啱。」

對於本民前和黃台仰，何俊仁說，梁天琦當時簡單表明「總之已經唔同，唔會同佢哋走埋一齊。唔會走以前嘅路線。」

何俊仁又說，梁天琦其實有機會一走了之，「如果佢要走，有人幫佢走」，但梁天琦仍堅持回港接受審訊，承擔一切責任，「覺得自己唔可以走咗去。」

這份責任背後，來自梁天琦對參與旺角衝突被判刑的人，一種揮之不去的內疚感，當中，港大同學、去年暴動罪成被判囚3年的許嘉琪，更令梁天琦感到難過，「我問佢有冇探許嘉琪，佢話都唔敢見，呢件事係佢引起先，但而家人哋坐緊監，自己都未坐，覺得責任比佢大。但後來我探許嘉琪，許嘉琪反而好關心佢。」

其後，梁天琦因承認襲警還柙，何俊仁曾探望梁兩次，「佢都仲係有情緒，包括到佢牽掛住嘅一啲人，朋友、女朋友、坐緊監嘅人。獄中生活都唔係好過，晚黑要熄燈就熄燈，唔到你唔瞓得着。你知佢夜鬼嚟㗎嘛平時。」

何俊仁說，能與梁天琦傾談，甚至成為朋友，對他而言難以想像，「唔會㗎以前，見到你唔鬧你咪算好彩囉」，「之前佢選舉呈請都搵我律師樓，但冇約我見面，我亦都唔會約佢見，唔知佢對我咩態度、有冇嘢傾。」

「梁天琦有根本改變，即使唔係完全同意我嘅路線，但佢會比較包容、比較理解咗，覺得呢個世界，冇絕對啱定錯。」

除了何俊仁，梁天琦亦主動約見其他泛民中人，「佢想同大家講，佢改變咗，唔想人哋仲覺得佢係以前咁樣，佢想有多啲朋友。而事實上，佢係可以多好多朋友」，「當日佢作完供，望到公眾席有好多佢當年反對、鬧過嘅人都坐喺度聽審，佢都好感動。而我哋見佢都係想話俾佢聽，我哋都愛護佢，但以前冇辦法，你當我哋係敵人，想幫你都唔得。」何俊仁指，知道梁天琦渴望繼續學習，可協助他安排就讀碩士、博士課程。

何俊仁形容，梁天琦聰明、富有感情、具有魅力，「係一個質素好好嘅青年」，所以在新東補選時備受追捧，但在他眼內，從政時未經歷磨練、短時間內大紅大紫，其實很危險，「會睇唔到問題喺邊，出現好多盲點，更加唔會成熟。當有一日唔再被溺愛時就會好慘。」

何俊仁亦表明，即使他和梁天琦和解，亦不代表泛民和本土派踏上和解之路，「我睇佢係一個人，唔會睇咁多政治嘢。」但他認為，在冷漠、世俗和功利的時代中，仍有熱心青年走出來實屬難得，只是「有啲嘢走到好偏激，變咗好多仇恨。」

直至現在，何俊仁依舊不認同旺角衝突的種種作為，但認為社會需要了解這批年輕人背後的想法，「你可以話佢錯，但都要了解，唔係嚴刑峻法話佢哋係賊係壞分子，要了解年輕人點解要咁做，係咪反映社會有問題要處理。」

註：何俊仁的求情信最終沒有呈上法庭。代表梁天琦的律師團隊指，他們從大量求情信中，選取切合求情、較希望法官留意的信件。團隊又指，梁天琦讀過每一封求情信，對幫忙撰寫求情信的人表示感謝。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210701151935/https://www.hkcnews.com/aboutus/#subscribe)
