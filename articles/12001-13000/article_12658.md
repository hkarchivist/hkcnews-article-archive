---
title: "你屋企有冇長衫呢？"
date: "2018-06-03"
author: "骷髏小姐在挪威"
category: "眾說"
tags:
  - "香江"
  - "HK"
  - "香港"
  - "Hong Kong"
url: "https://web.archive.org/web/20210712015747/https://www.hkcnews.com/article/12658/%E9%A6%99%E6%B8%AF-12658/%E4%BD%A0%E5%B1%8B%E4%BC%81%E6%9C%89%E5%86%87%E9%95%B7%E8%A1%AB%E5%91%A2%EF%BC%9F"
original_url: "https://www.hkcnews.com/article/12658/%E9%A6%99%E6%B8%AF-12658/%E4%BD%A0%E5%B1%8B%E4%BC%81%E6%9C%89%E5%86%87%E9%95%B7%E8%A1%AB%E5%91%A2%EF%BC%9F"
---

# 你屋企有冇長衫呢？

<figure>
<img src="https://web.archive.org/web/20210712015747im_/https://www.hkcnews.com/news_新聞/hk-discuss/2018/06/長衫-旗袍-傳統服裝-20180603085955_145c_large.png" alt="">
</figure>

想問吓你，你屋企有冇長衫呢？骷髏小姐冇。請問上次著我哋嘅傳統唐裝衫係幾時呢？細個過年嗰陣？抑或中學時著過唐裝藍棉納？過年呢？除咗結婚嗰次，相信大部份人最近都冇著過，亦都冇咩興趣著；我哋同傳統服裝嘅關係，好鬼疏離。

<figure>
<img src="https://web.archive.org/web/20210712015747im_/https://www.hkcnews.com/news_新聞/hk-discuss/2018/06/挪威人-挪威-傳統服裝-20180603085914_6e02_large.jpg" alt="">
<figcaption>網絡圖片</figcaption>
</figure>

如果你5月17喺挪威首都Oslo，千祈唔好錯過與別不同嘅國慶活動– 除咗有6萬小學生巡遊，仲有世上最大型嘅「時裝表演」- 七八萬挪威人著住傳統服裝bunad，好鬼壯觀，而平時重要場合，都仲好鍾意著bunad添，佢哋係咪外星人？   
   
 傳統服裝嘅承傳，香港同挪威，係兩種唔同嘅風景。

### 幾特別嘅挪威國慶

挪威嘅國慶活動，耀武揚威嘅軍隊檢閱飛行表演，冇；花費龐大嘅烟花匯演，冇；連花車遊行，都冇；幾特別。   
   
 國慶第一個活動，係祭祖- 喺國家英雄紀念碑，同埋20位先賢列祖墓前獻花，先賢列祖包括第一位國王、首相、軍人、著名嘅劇作家、音樂家、作家、詩人，仲有工運份子、憲法嘅起草人同埋政治家等。   
   
 雖然係個只有520萬人嘅細國家，但代表唔同地區嘅bunad，有成200幾款，款款色彩艷麗手工精細，好鬼靚，目不暇給。國慶喺挪威，唔淨止係國家身份認同，更加係show地區身份認同嘅大日子，見到著一樣款式bunad嘅同鄉，你話開唔開心？


{{< video src="https://web.archive.org/web/20210712015747if_/https://www.youtube.com/embed/X9qoCg-kEf8" >}}


幾鍾意挪威嘅國慶活動。

七八萬人真情參加演出嘅傳統服裝表演，to see and to be seen，分唔清邊個係表演者，邊個係觀眾，係集體即興創作嘅｢愛國show｣。

挪威人將國慶果日，奉獻俾歷史同傳統，年年用祭祖用bunad，去加深身份認同嘅年輪，同埋大大聲講對挪威民族身份嘅愛同自豪。國慶活動，係接駁文化遺產嘅理性認知，同感性愛國情嘅一粒鏍絲釘，挪威嗰粒係神奇鏍絲釘。我哋鍾意多變化，或者好難明：「年年一樣，挪威人唔會悶嘅咩，國慶點解唔搞啲新意思？」。   
   
 或者，挪威人需要全年有一日，可以喺永遠唔變嘅國慶活動，同埋唔變嘅bunader呢個身份認同符號裡頭，可以暫時唔使理將挪威翻轉嘅全球化，挪威人可以暫時忘憂。   
   
 又或者，正正因為國慶嘅著bunad活動，十年如一日，挪威人男女老中青先會有誘因買bunad著bunad，既然買咗bunad，就唔好嘥，梗係著多啲，整整吓，啲隆重場合，例如堅信禮、畢業禮、生日、結婚，同埋聖誕新年等，佢哋都興著bunad；結果，bunad唔會淨係喺博物館陳列，bunad先能夠一代傳一代。但bunad咁似戲服，挪威後生仔女會著咩？會呀。


{{< video src="https://web.archive.org/web/20210712015747if_/https://www.youtube.com/embed/KmAk433i85I" >}}


再睇吓呢個後生女嘅bunad嘅腰帶阿媽做，首飾係阿嬤嘅，冇呃你。


{{< video src="https://web.archive.org/web/20210712015747if_/https://www.youtube.com/embed/RUCeyGDLeJQ" >}}


文化傳承，唔能單靠政府推，仲要靠大氣候，先會喺生活紮根，挪威呢方面係個成功例子，但bunad嘅傳承，都好有危機，呢個同世界工廠中國好有關係。

### 香港挪威嘅兩種風景

其實全球化威脅傳統文化，唔係新鮮事物。1947年挪威設委員會關注bunad傳統，政府仲跟住成立傳統服裝嘅國家研究機構(The Norwegian Institure of bunad and folk costume)，除咗研究同教育公眾，仲建立傳統服裝檔案，儲存實物、照片、剪裁模式同技術、草圖，各區傳統材料嘅著作等，公眾可查閱，而民間亦好落力，每個地區都有民間組織推動同保存當地bunad文化。   
   
 但挪威政府同民間嘅努力，會唔會鬥唔過幾百蚊港紙就有交易嘅中國製造亷價bunad？挪威人手縫製嘅bunad，最少幾皮野，甚至十幾廿幾皮，好鬼貴， 係地位象徵；要用國貨嚟晒愛國情，要有米。結果唔少人幫襯中國製bunad，搞到做bunad嘅舖頭少咗好多，令本來已唔吸引嘅傳統手工業，入行嘅買少見少。   
   
 挪威人為中國製bunad煩惱，而香港嘅情況好唔同- 我哋係唔鍾意著長衫！點解？

有人話長衫唔型，後生仔女唔鍾意著，所以近年有啲設計師將現代元素加入長衫，希望多啲人著，將長衫承傳落去，好有心。


{{< video src="https://web.archive.org/web/20210712015747if_/https://www.youtube.com/embed/_AxWeqNglak" >}}


當然仲有啲有心人默默耕耘，繼續用手做長衫。

<figure>
<img src="https://web.archive.org/web/20210712015747im_/https://www.hkcnews.com/news_新聞/hk-discuss/2018/06/長衫-旗袍-傳統服裝-20180603085936_1acd_large.jpg" alt="">
<figcaption>照片來源：美華旗袍</figcaption>
</figure>

不過，傳統隨時間會變，係好自然嘅事，30年代，香港嘅長衫又闊又大，50年代先開始收窄腰同pat pat位，反映融合中西嘅香港特色。挪威人著原汁原味嘅傳統bunad又好，我哋香港人著現代化嘅長衫又好，能承傳落去就好。

講番轉頭，我哋唔鍾意著長衫，除咗冇挪威嘅氛圍，有人話同長衫嘅形象有啲關係。雖然之前陳方安生同一班手袋女高官都係著長衫，而且市民一般評價唔錯，但長衫有段時間，好多夜總會公關，唔知點解，都好鍾意著，咁係咪唔想被人誤會做呢行呢？而家夜總會亦已式微，咁樣會唔會多啲人著長衫？呢啲要做吓文化硏究先知。唉吔，只向北京負責，出賣港人利益嘅林鄭月娥都成日著長衫噃……………………   
   
 喺北京要全面管治香港嘅政治大環境下，如果冇力感好重嘅話，或者可以諗諗將啲精力守護香港文化？點守護？例如撑廣東話，幫手整理下香港廣東話，仲要寫多啲，至於香港傳統服裝，咁係咪要著多啲原汁原味嘅傳統長衫？呢點其實唔重要，最緊要係有心人開始整理研究。冇興趣香港傳統服裝？都唔緊要，搵啲有興趣嘅，幫手建立民間檔案，將香港嘅文化遺產傳俾下一代，多有多做，少有少做。守護香港核心價值，守護香港文化，都係守護香港，都一樣咁重要。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712015747/https://www.hkcnews.com/aboutus/#subscribe)

---

![博客 | 骷髏小姐在挪威](https://web.archive.org/web/20210712015747im_/https://www.hkcnews.com/uploads/avatars/62c82bf5-71b6-4951-bba8-032b2a012e95.png?410975182)

**博客 | 骷髏小姐在挪威**

【骷髏小姐・骷髏小姐在挪威】當年的背包客，第一次去挪威，便呆了一段歲月，因為驚艷。之後再踏足挪威，一晃多年，有欣慰有嘆息，也有憂愁。愛東逛西逛，愛望天望地望人，用近鏡也用廣角鏡，以香港的風景為底色，說些挪威人挪威事。
