---
title: "用手撑廣東話！"
date: "2018-05-13"
author: "骷髏小姐在挪威"
category: "眾說"
tags:
  - "廣東話"
  - "粵語"
  - "cantonese"
  - "母語"
url: "https://web.archive.org/web/20210712015309/https://www.hkcnews.com/article/12117/%E5%BB%A3%E6%9D%B1%E8%A9%B1-%E6%AF%8D%E8%AA%9E-12117/%E7%94%A8%E6%89%8B%E6%92%91%E5%BB%A3%E6%9D%B1%E8%A9%B1%EF%BC%81"
original_url: "https://www.hkcnews.com/article/12117/%E5%BB%A3%E6%9D%B1%E8%A9%B1-%E6%AF%8D%E8%AA%9E-12117/%E7%94%A8%E6%89%8B%E6%92%91%E5%BB%A3%E6%9D%B1%E8%A9%B1%EF%BC%81"
---

# 用手撑廣東話！

  
 最近，「廣東話係我哋母語」呢個事實，政府竟然將佢變成問題，無風起浪，林鄭月娥仲三次唔認母語，加埋有啲學者話香港學生功課太多，應識繁寫簡，火上加油，撩到我哋好㷫。喺挪威，都有語言爭抝– 兩種書寫語Bokmål (book language)同Nynorsk(New Norwegian)之爭。


{{< video src="https://web.archive.org/web/20210712015309if_/https://www.youtube.com/embed/mh5j0Z-Mvqs" >}}


Nynorsk由源起發展到今日，係一個由「獨立英雄」變成好多人喊打嘅狗熊，from hero to zero嘅古仔。Nynorsk嘅古仔話俾我哋知，捍衞母語，唔單止用口，仲要用手，香港就有一班後生仔完美示範 ；仲有，如果北京要硬推普通話同簡體字，唔會有好結果。

### Hero – 「獨立英雄」Nynorsk

點解要講Nynorsk嘅古仔？因為挪威成功獨立，Nynorsk嘅功勞唔小。   
   
 先講兩句歷史。挪威先被丹麥統治咗大概三百年，之後，挪威同瑞典組成聯盟(Union)，聯盟聽落好似好平等，但實際係瑞典呢個大佬先係話事人，所以挪威人追求獨立，但獨立其中一個敵人，係自己。係自己，咁得意？原來挪威人長期被丹麥統治，結果，喺大城住嘅挪威人，唔單止生活被丹麥同化，連講同寫嘅，都俾丹麥話影響得好犀利，當時寫嘅bokmål，就係丹麥文嘅變奏， 唔係由挪威傳統口語發展而嚟。語言，係將民族黐埋一齊嘅一支膠水，冇咗呢支膠水，挪威人嘅國族意識，就比較薄弱，咁點爭取獨立？   
   
 好彩喺鄉下，仲保存挪威啲傳統。為咗捍衞傳統母語，一班知識份子，開始去鄉下尋根，揾番挪威人嘅文化傳統同語言，呢個重新建構挪威人身份認同嘅運動，就係The Norwegian romantic movement 。呢班知識份子，兵分幾路，上山下鄉搜集同有系統整理挪威嘅傳統文化同語言，例如：   
 1.    童話同民間古仔   
 2.    民歌同音樂   
 3.    將各地（主要係西部）方言嘅字詞、俚語同文法，整理綜合成挪威語，呢個就係今日Nynorsk 嘅前世。

結果，佢地嘅努力冇白費，挪威人嘅國族意識提高咗，團結到挪威人一條心爭取獨立，最終挪威脱離瑞典獨立，你哋話Nynorsk 係咪hero ? 但Nynorsk 下場就唔係咁好，from hero to zero。

### Zero -  必修Nynorsk乞人憎

Nynorsk 戴住「獨立英雄」嘅光環，喺1885年起，同主要係城市人寫嘅Bokmål，一齊成為挪威嘅官方書寫語，推廣Nynorsk主要嘅語言政策仲有：

1.    地方政府決定當地初中生係咪Nynorsk 同Bokmål 都必修，地方自主，所以各地情況唔一樣   
 2.    訂立用Nynorsk嘅目標：所有政府部門，仲有國營廣播NRK（電視台同電台）嘅公開資訊，最少25%要用Nynorsk 寫   
   
 但現實係：上面講挪威嘅城市人慣咗寫Bokmål ，Bokmål 係佢地寫嘅母語，一啲西部鄉郊人就寫Nynorsk多啲，而全世界包括挪威嘅趨勢係：城市人口越嚟越多，鄉郊人口越嚟越少，城鄉差距擴大，結果寫Bokmål嘅挪威人有85%，Nynorsk 好少人寫。

仲有，如初中學生必修Nynorsk 嘅話，即係要同Nynorsk好鬼似嘅Bokmål 一齊學，天下大亂。

<figure>
<img src="https://web.archive.org/web/20210712015309im_/https://www.hkcnews.com/news_新聞/hk-discuss/2018/05/挪威人-書寫語-挪威-20180513015810_1890_large.png" alt="">
<figcaption>網絡圖片，作者製圖</figcaption>
</figure>

學生家長同唔少人，好鬼㷫，鬧到政府飛起，話Nynorsk嘅粉絲仲有政府，唔明白Nynorsk嘅歷史任務已光榮完成，佢哋話唔係要忘記傳統，但選修Nynorsk 咪得囉，唔使強逼初中生必修。爭抝最激烈嗰陣，仲有學生燒Nynorsk 嘅書！   
   
 你哋都諗到，強逼冇好結果。Nynorsk今日嘅情況，再次證明，政府推廣Nynorsk嘅政策冇咩用：   
 ・必修Nynorsk嘅地方，一直喺下降軌，初中生選Nynorsk 嘅人數，而家只12%

<figure>
<img src="https://web.archive.org/web/20210712015309im_/https://www.hkcnews.com/news_新聞/hk-discuss/2018/05/挪威人-挪威-書寫語-20180513015722_b4f1_large.jpg" alt="">
<figcaption>網絡圖片</figcaption>
</figure>

・「公開資訊最少25%要用Nynorsk寫」呢個目標：政府冇以身作則，大部份政府部門都唔達標，有啲低到只有幾個%，國營廣播NRK 比政府好啲，但唔係所有頻道都達標。

如果第日北京要否定廣東話係我哋母語呢個事實，要硬推普通話同簡體字，睇吓Nynorsk嘅失敗下塲，就知唔會有好結果。   
   
 再睇番香港捍衞廣東話嘅情況，同當初捍衞Nynorsk都有啲相似。

### 用手撑廣東話！

為咗捍衞母語，當年挪威嘅知識份子上山下鄉，落手落腳搜集整理各地方言，佢哋建立Nynorsk 語系嘅同時，亦建構同加強咗國民身份認同。今日，我哋香港人一樣咁叻，我哋都有一班有心有力嘅年青人，用手捍衞廣東話– 深耕細作，無償自發建立 [粤典網站](https://web.archive.org/web/20210712015309/https://words.hk/) ，整理香港嘅廣東話字詞，唔係淨識打機同抽水剝花生。呢班奮青同硏究廣東話嘅學者，有系統整理香港廣東話，對識講但唔係幾識寫嘅人（包括骷髏小姐），會令我哋加深認識廣東話，同埋加強對香港嘅身份認同。


{{< video src="https://web.archive.org/web/20210712015309if_/https://www.facebook.com/plugins/video.php?href=https%3A%2F%2Fwww.facebook.com%2F100most%2Fvideos%2F1590339141093727%2F&show_text=0&width=560" >}}


喺廣州，中國共產黨已成功邊緣化咗廣東話，除咗敎學語言規定用普通話之外，學生落堂休息都要講普通話，離晒大譜！仲有，電視台節目要用普通話，用廣東話嘅節目買少見少等等，呢種高壓語言政策，結果激發咗2010年幾千廣州人集會撑廣東話事件。昨日廣州，明日香港，去香港化去廣東話化去繁體字嘅日子，會唔會好快殺到嚟？

<figure>
<img src="https://web.archive.org/web/20210712015309im_/https://www.hkcnews.com/news_新聞/hk-discuss/2018/05/廣州-cantonese-20180513015747_6746_large.jpg" alt="">
<figcaption>網絡圖片</figcaption>
</figure>

粤典網站編輯組話，佢哋需要每星期可貢獻一粒鐘嘅義工，你有冇時間？冇，唔緊要，咁以後上facebook同whatsapp，用多啲廣東話囉，一位硏究廣東話嘅日本學者話，八九十年代後用廣東話寫嘅書，已好少好少；我哋寫多啲，廣東話先會更強大更有活力。

  



{{< video src="https://web.archive.org/web/20210712015309if_/https://www.facebook.com/plugins/video.php?href=https%3A%2F%2Fwww.facebook.com%2FAS.AppleDaily%2Fvideos%2F10213474658194362%2F&show_text=0&width=560" >}}


心水清嘅你，或者已留意到呢篇文，全部用廣東話，冇錯，上面挪威訂嘅25%目標，骷髏小姐或者做唔到，但以後會寫多啲廣東話。研究廣東話，用廣東話寫posts寫文甚至出書，細水長流，都可以幫手捍衞廣東話；撑廣東話，除咗表態，仲需要我哋嘅手！   
   
 附：回帶重溫2010年廣州人撑廣東話事件（有線電視節目）


{{< video src="https://web.archive.org/web/20210712015309if_/https://www.youtube.com/embed/NI-meu9u7Lg" >}}



{{< video src="https://web.archive.org/web/20210712015309if_/https://www.youtube.com/embed/_gxSSkGIW8o" >}}



---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712015309/https://www.hkcnews.com/aboutus/#subscribe)

---

![博客 | 骷髏小姐在挪威](https://web.archive.org/web/20210712015309im_/https://www.hkcnews.com/uploads/avatars/62c82bf5-71b6-4951-bba8-032b2a012e95.png?410975182)

**博客 | 骷髏小姐在挪威**

【骷髏小姐・骷髏小姐在挪威】當年的背包客，第一次去挪威，便呆了一段歲月，因為驚艷。之後再踏足挪威，一晃多年，有欣慰有嘆息，也有憂愁。愛東逛西逛，愛望天望地望人，用近鏡也用廣角鏡，以香港的風景為底色，說些挪威人挪威事。
