---
title: "正副主席皆被判囚逾3個月　社民連成「不能參選政黨」　黃浩銘：我哋死唔去"
date: "2018-05-30"
author: "記者吳婉英"
category: "眾聞"
tags:
  - "社民連"
  - "吳文遠"
  - "黃浩銘"
url: "https://web.archive.org/web/20210712015630/https://www.hkcnews.com/article/12477/%E9%BB%83%E6%B5%A9%E9%8A%98-%E7%A4%BE%E6%B0%91%E9%80%A3-%E5%90%B3%E6%96%87%E9%81%A0-12477/%E6%AD%A3%E5%89%AF%E4%B8%BB%E5%B8%AD%E7%9A%86%E8%A2%AB%E5%88%A4%E5%9B%9A%E9%80%BE3%E5%80%8B%E6%9C%88-%E7%A4%BE%E6%B0%91%E9%80%A3%E6%88%90%E3%80%8C%E4%B8%8D%E8%83%BD%E5%8F%83%E9%81%B8%E6%94%BF%E9%BB%A8%E3%80%8D-%E9%BB%83%E6%B5%A9%E9%8A%98%EF%BC%9A%E6%88%91%E5%93%8B%E6%AD%BB%E5%94%94%E5%8E%BB"
original_url: "https://www.hkcnews.com/article/12477/%E9%BB%83%E6%B5%A9%E9%8A%98-%E7%A4%BE%E6%B0%91%E9%80%A3-%E5%90%B3%E6%96%87%E9%81%A0-12477/%E6%AD%A3%E5%89%AF%E4%B8%BB%E5%B8%AD%E7%9A%86%E8%A2%AB%E5%88%A4%E5%9B%9A%E9%80%BE3%E5%80%8B%E6%9C%88-%E7%A4%BE%E6%B0%91%E9%80%A3%E6%88%90%E3%80%8C%E4%B8%8D%E8%83%BD%E5%8F%83%E9%81%B8%E6%94%BF%E9%BB%A8%E3%80%8D-%E9%BB%83%E6%B5%A9%E9%8A%98%EF%BC%9A%E6%88%91%E5%93%8B%E6%AD%BB%E5%94%94%E5%8E%BB"
---

# 正副主席皆被判囚逾3個月　社民連成「不能參選政黨」　黃浩銘：我哋死唔去

**社民連梁國雄去年被指宣誓無效，議員資格被DQ，社民連失去唯一的立法會議席。禍不單行，準備接捧的黃浩銘、吳文遠，相繼因官司各被判囚超過3個月，雙雙喪失參選資格。**

**對社民連而言，議會的大門已緊緊關上。**

**「點解要『猴』住我哋嚟打？」社民連副主席黃浩銘接受眾新聞訪問，坦言長毛被DQ削弱社民連，但他不認為無議席就不成，「我哋唔係一個議會型嘅政黨。我哋相信群眾力量先係最能夠改變到香港，而唔係議會。」**

<figure>
<img src="https://web.archive.org/web/20210712015630im_/https://www.hkcnews.com/news_新聞/hk-discuss/2018/04/法院-黃浩銘-20180416130838_1c90_large.jpg" alt="">
<figcaption>黃浩銘上月就佔旺案完成4個半月刑期，獲批准保釋，等候東北案上訴。資料圖片</figcaption>
</figure>

去年8月，社民連副主席黃浩銘因新界東北案覆核刑期被加刑，由社會服務令改為即時入獄13個月，直至11月申請保釋等候上訴獲批。不過，今年1月，他再因佔旺清場案被判監4個半月，上月中才刑滿出獄，並繼續就東北案保釋。

事隔1個月，社民連主席吳文遠就因對外披露廉政公署調查馮程淑儀， 3項「披露受調查人身分等資料」罪成還柙，本周一（28日）被判囚4個月，獲准保釋等候上訴。

時間回到吳文遠被判刑前夕，黃浩銘接受眾新聞訪問，談到吳可能隨即入獄，黃泰然回應：「吳文遠坐監，咪繼續做主席囉，冇問題㗎，我做代主席咋嘛。」正副主席都面對的牢獄之災，難度不會造成黨內斷層？黃浩銘完全不當成一回事。他解釋，社民連內向來不注重職銜，總之大家自動自覺走位、補位，主席入獄時，社民連會議照開，工作如常。

<figure>
<img src="https://web.archive.org/web/20210712015630im_/https://www.hkcnews.com/news_新聞/hk-discuss/2018/05/法庭-吳文遠-20180528183622_2109_large.jpg" alt="">
<figcaption>吳文遠保釋外出後表示，他身上有3宗官司，而社民連整個團隊合共更有十多宗官司，「某程度上我哋變成咗個不能夠參選嘅政黨」。資料圖片</figcaption>
</figure>

### 「群眾力量最能夠改變香港，唔係議會。」

不過，社民連與立法會「絕緣」，斷財氣又傷元氣。黃浩銘亦承認，長毛被DQ，亦削弱了社民連。長毛原本會將其立法會議員薪酬的一半撥給社民連，而社民連成員在議辦工作，亦有領薪，黃浩銘在長毛被DQ後，失去議辦薪金，變相減薪一半。惟黃浩銘不認同，社民連因而被邊緣化，「我覺得我哋係受好大打壓，仲死唔去。」

黃浩銘坦言，社民連目前仍未仔細討論參選的問題。今年初、黃浩銘就佔旺清場案服刑期間，向來跟社民連走得近的社運人士周諾恆加入社民連，並擔任副主席，似乎是臨危受命，準備代社民連披掛上陣。不過，黃浩銘指，周未有參選計劃，當初是基於情感支援，而在長毛被DQ當日決定加入。

「長毛可以去選（立法會）㗎嘛，咁我哋唔需要考慮其他嘢住，冇咁嘅需要。至於我新西個位啫，咁我本來都冇位㗎啦，問題係社民連要唔要好似上一屆咁擴張多一個位，咁咪到時候、過咗2019年先傾囉。」

#### 黃浩銘續指，如果政治形勢不好，即使能夠參選，最終亦會輸。他表示，社民連當前關注的是如何令社會運動能夠凝聚，有士氣、有組織力，「社民連係一個社會運動型嘅組織。我哋（入議會）最主要嘅任務，係以議會嘅平台去建立群眾運動。我哋唔係一個議會型嘅政黨。我哋相信群眾力量先係最能夠改變到香港，而唔係議會。」

「議會有佢嘅價值，但唔係大家講到咁大。價值例如係資源、錢，有議席就有錢。你問我制唔制，我制呀，因為有錢嘛，如果唔係你點搞群眾運動呀？咁但係你叫我做取捨，有啲嘢真係唔能夠退讓，咁我寧願冇（議席），籌（錢）算喇。如果連『結束一黨專政』都要逼我放棄先可以參選，你再選都好冇癮啦，你點抬得起頭呀？人哋都笑你。對唔住香港人啦，大佬，你嗌咗咁耐。」

### 「搞多幾次旅行團，同佢講吓民主唔得咩？」

過去兩屆立法會選舉，吳文遠選過港島區及九龍西，而黃浩銘上屆則出戰新界西，全告落敗。至於區議會，黃浩銘兩次在沙田瀝源選區議員，都以數百票之微敗於新民黨的黃宇翰。吳文遠2011年也選過油尖旺大南區，終以當區最低票數慘敗。是社民連的少壯派未能接棒，還是選民續漸疏遠社民連？

黃浩銘說，區議會要贏好困難，尤其是他作為激進派，「尤其我嗰區，老區嚟㗎嘛，有4成選票，我覺得已經緊掹得好緊。係咪有再進步空間，係有。」他曾反思，過去兩屆區選的組織工作做得不夠好，他主要做地區建設，修橋補路，但較少搞聯誼活動、「連結村民」。黃浩銘坦言，以前不搞，是因為他認為那些是「蛇齋餅粽」，但他後來改變想法，「冇所謂，最緊要work，呢啲又唔喺原則上同我有違背，搞多幾次旅行團，同佢講吓民主唔得咩？一樣得㗎。我覺得我（過往）係忽略咗呢項。」社民連內，長毛的前議員助理、前年立法會選舉時曾任擔任黃浩銘參選經理的陳皓桓，有意接替黃浩銘在瀝源出選，黃表示會親自教對方。

#### 至於其他選區，黃浩銘直言社民連成員參選只是為「塞窿」，「就係陪跑」。他解釋，民主派可以出來選區議會的人數有限，民主黨認真選，是「正規軍」，而社民連沒有資源，只能夠做「游擊隊」、「塞窿」，支援民主陣營的戰友，「用嚟擾敵，拉散嗰啲建制派集中資源某一區，去打贏我哋啲正規軍，明唔明個策略呀？」

不過，立法會選舉，黃浩銘有人民力量陳偉業「抬轎」仍敗陣收場。黃浩銘指，若非朱凱廸「浪潮」的出現，他相信他或李卓人可取一席。他補充，他沒有介意亦非不支持朱凱廸出選。但世事沒有「如果」，自決、港獨派的確異軍突起，贏到選票，黃浩銘即時反駁：「哦，咁咪下屆選舉再見囉。」但他隨即沉默半响，「我冇咩特別講法，可能我真係被邊沿化呢。」

<figure>
<img src="https://web.archive.org/web/20210712015630im_/https://www.hkcnews.com/news_新聞/hk-discuss/2017/06/六四28周年-20170604225734_207b_large.jpg" alt="">
<figcaption>本土思潮冒起，年輕一代對六四的疏離感漸增，支聯會亦面對斷層問題。資料圖片</figcaption>
</figure>

今次今日，左翼被稱作「左膠」，大愛、和平似乎已經不合時宜。支聯會副主席鄒幸彤亦慨嘆，與年輕人割裂是死結，她想不到辦法解決。觀乎吳文遠上庭當日，到場支持社民連的人亦都中老年居多。但黃浩銘不認為與年輕一代脫節，「唔係解決唔到，係佢冇嘗試去說服啲後生仔啫，我好盡力咁去說服。」他即席示範：「29年前所面對嘅政權死咗未吖？未死吖，咁佢係咪影響緊你吖？係吖，咁點解你唔關心呢件事？你唔喺呢個日子一齊去聲討佢，聲討屠夫政權，連結死咗嘅人？對你有咩蝕底？」

#### 「我approach街坊，啲人ok㗎喎，會嚟攞單張，有啲人係行過返轉頭攞、聽我講嘢。我哋成日講啲人唔明、唔明，但我哋有冇問自己，有冇盡責任解釋俾香港人聽先？」、「我唔會話香港人『港豬』，我遇到唔明白嘅人，只會問自己係咪講得唔夠好。」黃浩銘連珠炮發，始終不認輸。

黃浩銘強調，以六四、七一、年宵的籌款數字計，社民連最近三年都在民主派政黨的三甲之內，「如果你話市民唔支持我哋，咁冇捐款啦，但我哋籌款好多，反映市民好支持我哋。」不過，六四、七一的出席人數近年都走下坡？「咪hardcore（民主派支持者）支持我哋囉。」也許問題是主流民主派也在流失支持者。「咁佢哋都會唔肯投票，一樣啫。」黃浩銘突然反問：「點解要將一個政團嘅實力，淨係同選票掛鉤，而唔去睇籌款？」他認為，應綜合兩者作判斷。

### 「政府點解要『猴』住我哋嚟打？」

「如果我哋係一個咁冇用嘅組織，佢（政府）點解要『猴』住我哋嚟打？前主席、主席、副主席，每人都有（至少）3宗罪喺身，好明顯係『猴』住我哋嚟打。」

「你話我哋成日搞事，但好多政團都係咁。」他舉例說，長毛搶橫洲文件案，律政司也可以告朱凱廸，但律政司沒有這樣做；講立法會宣誓案，陳志全、張超雄、邵家臻、朱凱廸、尹兆堅、黃碧雲宣誓時所做的，與長毛不相伯仲，結果是羅冠聰、梁國雄、劉小麗、姚松炎4人被DQ。

<figure>
<img src="https://web.archive.org/web/20210712015630im_/https://www.hkcnews.com/news_新聞/hk-discuss/2018/05/梁國雄-DQ立法會議員-劉小麗-20180529192850_1d40_large.jpg" alt="">
<figcaption>被DQ的羅冠聰、劉小麗、梁國雄周二召記者會，劉表示放棄就DQ案上訴，梁則堅持上訴到底。何君健攝</figcaption>
</figure>

「如果我哋係邊緣得咁緊要，點解要揀社民連（來打擊）？橫掂都邊緣咗，我做咩要搞你？因為佢覺得我哋唔係（邊緣），覺得我哋有實力，要搞、整死我哋為止，或者有潛力、有潛在威脅。眾志都係，被打得咁緊要，黃之鋒又係咁同我俾人告。望住嚟打喎，如果唔係周庭點會被DQ？因為見到有潛力，就要打，佢覺得有機會長大成棵樹，就斬咗佢、燒咗佢先。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712015630/https://www.hkcnews.com/aboutus/#subscribe)
