---
title: "【專訪】浸大文學院副院長羅秉祥　「大中華膠」撐學生反普通話畢業要求的心路歷程"
date: "2018-06-03"
author: "記者盧曼思"
category: "眾聞"
tags:
  - "普通話"
  - "浸會大學"
  - "羅秉祥"
url: "https://web.archive.org/web/20210712015702/https://www.hkcnews.com/article/12563/%E7%BE%85%E7%A7%89%E7%A5%A5-%E6%B5%B8%E6%9C%83%E5%A4%A7%E5%AD%B8-%E6%99%AE%E9%80%9A%E8%A9%B1-12563/%E3%80%90%E5%B0%88%E8%A8%AA%E3%80%91%E6%B5%B8%E5%A4%A7%E6%96%87%E5%AD%B8%E9%99%A2%E5%89%AF%E9%99%A2%E9%95%B7%E7%BE%85%E7%A7%89%E7%A5%A5-%E3%80%8C%E5%A4%A7%E4%B8%AD%E8%8F%AF%E8%86%A0%E3%80%8D%E6%92%90%E5%AD%B8%E7%94%9F%E5%8F%8D%E6%99%AE%E9%80%9A%E8%A9%B1%E7%95%A2%E6%A5%AD%E8%A6%81%E6%B1%82%E7%9A%84%E5%BF%83%E8%B7%AF%E6%AD%B7%E7%A8%8B"
original_url: "https://www.hkcnews.com/article/12563/%E7%BE%85%E7%A7%89%E7%A5%A5-%E6%B5%B8%E6%9C%83%E5%A4%A7%E5%AD%B8-%E6%99%AE%E9%80%9A%E8%A9%B1-12563/%E3%80%90%E5%B0%88%E8%A8%AA%E3%80%91%E6%B5%B8%E5%A4%A7%E6%96%87%E5%AD%B8%E9%99%A2%E5%89%AF%E9%99%A2%E9%95%B7%E7%BE%85%E7%A7%89%E7%A5%A5-%E3%80%8C%E5%A4%A7%E4%B8%AD%E8%8F%AF%E8%86%A0%E3%80%8D%E6%92%90%E5%AD%B8%E7%94%9F%E5%8F%8D%E6%99%AE%E9%80%9A%E8%A9%B1%E7%95%A2%E6%A5%AD%E8%A6%81%E6%B1%82%E7%9A%84%E5%BF%83%E8%B7%AF%E6%AD%B7%E7%A8%8B"
---

# 【專訪】浸大文學院副院長羅秉祥　「大中華膠」撐學生反普通話畢業要求的心路歷程

時間回到今年1月。浸會大學學生會反對普通話畢業要求，佔領校內語文中心被輿論攻擊，校方一度勒令兩名參與行動的學生停學，外界不滿浸大校長錢大康「未審先判」。在浸會執教29年、現任浸大文學院副院長兼宗教及哲學系教授羅秉祥，風頭火勢時於Facebook先後撰寫兩篇文章，呼籲校方取消普通話畢業要求，指對兩名學生被停學處分感到難過，批評社會有人對學生落井下石。

那時，傳媒紛紛搜刮羅秉祥，他卻刻意躲在深山。

4個月後，5月14日，羅秉祥再於Facebook撰文，再次呼籲浸大取消普通話畢業要求：「一個大學生四年來主修、副修、及選修的學科成績都非常優秀，甚至全部拿A，但普通話進步很少，不達標，是否應因此喪失大學畢業證書？ 」

浸大將於6月底就普通話畢業要求的檢討有結果，羅秉祥在5月下旬，終於願意面對鏡頭，道出他這個「大中華膠」與普通話的半生緣，還有過去半年如何經過深思熟慮之後，選擇站在學生一方。

接受眾新聞訪問前，羅秉祥做了一件事：向浸大負責檢討普通話畢業要求的工作小組，遞了辭職信。

相關文章： [【專訪】羅秉祥浸會教書29年：要和學生一同守護香港、守護大學](https://web.archive.org/web/20210712015702/https://bit.ly/2HeYWBR)

<figure>
<img src="https://web.archive.org/web/20210712015702im_/https://www.hkcnews.com/news_新聞/hk-discuss/2018/05/羅秉祥-普通話豁免試-20180530103659_2253_large.jpg" alt="">
<figcaption>羅秉祥抱着唐君毅的《哲學概論》，發黃巨著盛載的，不只是一代宗師的思想，還有羅秉祥年輕時在台灣留學的回憶。周滿鏗攝</figcaption>
</figure>

羅秉祥63歲在香港出生，小時讀男校聖保羅書院，1974年考A-Level失手入不到香港大學，到國立台灣大學修讀哲學，「當時台大的中國哲學好出名，唐君毅、牟宗三在香港退休後，獲台灣教育部邀請赴台教學。 我喺台大哲學系好幸福，有得上兩人的課堂。」

羅秉祥小時住劏房公屋，父母沒接受教育，他是家中大哥，有一個細佬三個細妹，讀中學時成為基督徒。在台大畢業後，羅秉祥赴美國紐約州立大學水牛城分校修讀哲學，博士論文研究康德的道德哲學。之後他到耶魯大學修讀宗教研究，取得第二個博士學位。他在美國的日子，學費全由獎學金支付。

羅秉祥上月的 [文章](https://web.archive.org/web/20210712015702/https://www.facebook.com/notes/luo-bingxiang/%E5%B7%B1%E6%89%80%E4%B8%8D%E6%AC%B2%E5%8B%BF%E6%96%BD%E6%96%BC%E4%BA%BA-%E5%86%8D%E6%AC%A1%E5%91%BC%E7%B1%B2%E6%B5%B8%E6%9C%83%E5%A4%A7%E5%AD%B8%E5%8F%96%E6%B6%88%E6%99%AE%E9%80%9A%E8%A9%B1%E7%95%A2%E6%A5%AD%E8%A6%81%E6%B1%82-%E7%BE%85%E7%A7%89%E7%A5%A5/10155964185674681/) 開首寫道：「首先聲明，筆者從不抗拒普通話。我講普通話已經超過40年，與其他同事比較，我的普通話相當清晰流暢。在感情上，我老早接受了普通話。我的兩個孩子名字的英文拼音，是用普通話拼音，而不是廣東話，紀錄在出世紙及身分證上；我這個做法，在香港人中極罕有。 」

他對普通話有何感情？

「我去台灣讀書時，普通話係零，完全唔識講。當時我哋僑生每人獲派一些教材，由Bo、Po、Mo、Fo開始教起，我聽咗少少就無聽。我啲同學全部都係台灣人，我不斷同佢哋傾偈講國語，開頭兩個禮拜要指手劃腳，後來慢慢適應之後，我啲國語講得唔錯，甚至可以呃到啲本地人以為我唔係僑生。我學國語，完全冇上過正規課堂。」   
   
 「我過來人嘅經驗係，國語/ 普通話唔需要特別上堂學，只要有嗰個環境，可以透過生活接觸慢慢磨練出來，因為呢個語言，唔係你完全唔認識嘅外語冇基礎聽唔明（例如西班牙文之類）。我記得我讀書時，台灣流行許冠傑嘅歌，我個室友鍾意聽就跟我學廣東話，我又跟佢學國語，係好愉快嘅交流。」

「我感情上老早接受普通話，唔單止喺台灣讀書，我喺美國共11年，我能操流利國語和粵語，在教會幫手將兩種語言翻譯。80年代在耶魯大學，我同一班來自中央音樂學院的大陸學生住在一起5年，我同佢哋講普通話，所以咁多年來，講普通話、廣東話、英文，隨時轉台係我生活的一部分。」

<figure>
<img src="https://web.archive.org/web/20210712015702im_/https://www.hkcnews.com/news_新聞/hk-discuss/2018/05/普通話豁免試-浸會大學-20180530103924_18b2_large.jpg" alt="">
<figcaption>羅秉祥感情上老早接受普通話，但年輕一代卻不是這樣。周滿鏗攝</figcaption>
</figure>

羅秉祥英文名拼音是LO, Ping Cheung，「我初中時有個英文名，我好鍾意化學，就叫自己做Dalton（John Dalton為英國著名科學家）。到了中四左右，我決定唔用呢個名，因讀世界歷史講鴉片戰爭，知道中國不斷同人打仗卻不斷輸，我係中國人，點解要改英文名呢。」

「在美國時，我教外國人叫我做Ping Cheung，後來見嘅人愈來愈多，為方便就叫PC。 」

「我返嚟香港之後、大約1995年左右，成日要同內地學者交流，為方便大家溝通，我將自己個名嘅普通話拼音擺埋一齊，email會有Luo Bingxiang 。」他Facebook的名字也是Luo Bingxiang啊？ 「哈哈，我初時開Facebook係因為發現學生唔睇學校電郵，為咗方便同學生溝通先用， 我其實唔想進入社交媒體嘅大世界，所以唔想用身分證英文拼音，怕其他人會搵到我，分散我的注意力，所以就特登用普通話拼音。但後來我都加了Ping-cheung Lo的附註。」

**羅秉祥的兩個女兒，都有普通話拼音名字，「我兩個女，一個1994年、一個1996年出世，那是回歸前夕。我1990年從美國返嚟香港，經過幾年適應，發現留番喺香港嘅人，對九七回歸係有期望。當時大家嘅口號係：民主回歸。我希望日後香港同內地有好多良性互動，內地有好多制度措施慢慢會似香港，香港人嘅心態，慢慢似一個中國人。」**

**「我當時係有咁嘅期望，覺得將來大家個名用普通話拼音一啲都唔奇怪，就傻傻哋在兩個女攞出世紙時，用普通話拼音登記。」**

「但係，而家我兩個女個名，變成異類，她們也只用拼音的initial。 佢哋都有英文名，同中文名差唔多音，我唔用英文名係我個人原因，但有英文名係大勢。」   
   
 羅秉祥女兒名字的普通話拼音，原來承載着他在九七前對香港和中國的期望。

<figure>
<img src="https://web.archive.org/web/20210712015702im_/https://www.hkcnews.com/news_新聞/hk-discuss/2018/06/浸大宗哲系-羅秉祥-20180601230214_12c7_large.jpg" alt="">
<figcaption>羅秉祥大半生人專注學術研究，今次普通話畢業要求論爭，他是浸大校內少數願意公開挺學生的老師。羅秉祥Facebook圖片</figcaption>
</figure>

記者說羅秉祥是典型的「大中華膠」，他笑道：「我個年代好多人都係咁。是的，我認同中國文化，深受中國文化影響。」他這個「大中華膠」，為何今次要企出來，反對浸大的普通話畢業要求？

「開頭我好忙無留意，直至學生衝擊語文中心，我特別傷心。我係文學院副院長，語文中心屬於文學院，我好緊張呢件事嘅發展，好留意網上片段、了解同學諗緊乜、點解有咁強烈反應、不斷跟學生和離開咗嘅語文中心同事討論。我發現同學訴求有合理地方，自己開始思考：是啊，點解普通話要成為畢業要求呢？」

「我係不由自主關心呢件事，因為牽涉全校學生。我做咗文學院副院長7年，負責學校行政，會參加學校高層會議，做行政要從學校層面思考問題，包括了解學生訴求。」他說，10年前沒有參與制定普通話畢業政策，「當初係院長同埋高層嘅決定。」

「加上呢幾年，我同學生嘅關係同以前唔同。2012年我大女去英國讀大學、2014年我細女去英國讀大學，我企喺學生面前教書，會諗我個女坐喺度我會點；大學教授會做乜嘢，令我個女接受教育會好啲呢。我同呢一代大學生有感情，當佢哋面對普通話論爭，我好自然想幫佢哋解決問題。」

「而且呢件事成為香港新聞，我哋做老師要講啲嘢，同自己學校有關都唔講，好似喺度逃避責任。我當時見無人出聲，就決定自己寫啲嘢。」

羅秉祥記得，1月22日撰寫 [首篇文章](https://web.archive.org/web/20210712015702/https://thestandnews.com/politics/%E6%B5%B8%E5%A4%A7%E6%96%87%E5%AD%B8%E9%99%A2%E5%89%AF%E9%99%A2%E9%95%B7%E6%92%B0%E6%96%87-%E4%BF%83%E6%A0%A1%E6%96%B9%E5%8F%96%E6%B6%88%E6%99%AE%E9%80%9A%E8%A9%B1%E7%95%A2%E6%A5%AD%E8%A6%81%E6%B1%82/) ：「寫嘅時候頭頭都好小心，唔希望中聯辦關注，跟同事傾過後有修飾刪去一些敏感字眼，起初放在Facebook只係『friends only』，點知當晚睇我Facebook的朋友希望文章開放，徇眾要求我就話好啦，之後我完全估唔到，好多媒體轉載和找我做訪問，其實我篇文冇乜嘢講，點解大家反應咁強烈。」

「過兩日（1月25日）我又忍唔住再 [寫多篇](https://web.archive.org/web/20210712015702/https://www.inmediahk.net/node/1054759) ，因見到有人罵學生。我最想講嘅係：如果科科攞A，但普通話唔得就畢唔到業，我覺得呢個係可以討論嘅問題。」

羅秉祥當時婉拒了十多個媒體邀約訪問，「我唔想曝光，因同事可能對我有抗拒情緒，我想幫大學解決問題，所以選擇在體制內找辦法解決。」

<figure>
<img src="https://web.archive.org/web/20210712015702im_/https://www.hkcnews.com/news_新聞/hk-discuss/2018/05/羅秉祥-普通話豁免試-20180530103748_171d_large.jpg" alt="">
<figcaption>羅秉祥在浸會執教29年，對學校很有感情，今次反普通話畢業要求，是出於要守護浸會之心。周滿鏗攝</figcaption>
</figure>

**「我參與了學校一個工作小組（負責檢討普通話畢業要求政策並提交報告），由學生提名我入去，開咗四次會，完全浪費時間，因為討論焦點模糊。工作小組有學生代表，但學生會換屆，來開會的學生代表不斷換人，我參加三次會、三次由唔同同學做代表，咁樣好難跟學校爭取甚麼，老師每次開會要由零開始同佢哋傾過，開咗三次會我嘅感覺係冇任何進展，似乎大家原地踏步。同學又俾一啲有強烈意見嘅人帶住遊花園，無認真處理真正的問題，我覺得心死了。本來諗住用insider身份在學校解決問題，但我發現個機制做唔到、幫唔到。」**

**「於是，我寫咗封辭職信俾工作小組負責人，話對唔住，因為留喺度做唔到嘢，然後我就寫咗5月14日那篇文，係我第一次比較詳細寫，因為我覺得同學俾大學嘅人帶佢遊花園，大家冇掌握問題焦點。」**

「大學從來冇一個書面解釋，點解我哋有咁嘅普通話畢業要求政策。我希望我篇文可以幫到同學思考，用乜嘢方式跟學校講道理爭取。」


{{< video src="https://web.archive.org/web/20210712015702if_/https://www.youtube.com/embed/3CAwszDw7gk" >}}


浸大6月底便會有普通話畢業要求的檢討結果，羅秉祥有幾大信心政策會被取消？「好難講。」

**「學校說，有普通話畢業政策10年，只有不超過5個同學因而畢唔到業，大部分同學順利畢業，但我覺得，一個也嫌太多。普通話跟學術無關，是實用的、對搵工可能有利。但因為咁畢唔到業，我覺得同大學理念有違背，大家唔應該將跟學術無關的東西，變成畢業要求。我唔同意校方說人數好少，我覺得，一個都嫌太多。」**

**「有人話，8間大學只有浸會有普通話畢業要求，是我們獨特之處。我覺得這個說法好奇怪，如果10年當中，社會上好多人話，浸大畢業生普通話講得非常好，因為有這個普通話畢業要求，這就是賣點。但事實唔係咁，學生普通話水準仍不及其他院校畢業生，那有甚麼好誇？反而成為醜事。」**

哲學，是思考、是探索，也是羅秉祥的強項，他想通了普通話畢業要求的荒謬，整理出核心重點，為的，是學生福祉。


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712015702/https://www.hkcnews.com/aboutus/#subscribe)
