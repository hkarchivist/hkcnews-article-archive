---
title: "如果香港「精英」響冰島..."
date: "2018-06-20"
author: "假才子"
category: "眾說"
tags:
  - "冰島"
  - "金融海嘯"
  - "2018世界盃"
url: "https://web.archive.org/web/20210628221601/https://www.hkcnews.com/article/12956/%E5%86%B0%E5%B3%B6-2018%E4%B8%96%E7%95%8C%E7%9B%83-%E9%87%91%E8%9E%8D%E6%B5%B7%E5%98%AF-12956/%E5%A6%82%E6%9E%9C%E9%A6%99%E6%B8%AF%E3%80%8C%E7%B2%BE%E8%8B%B1%E3%80%8D%E9%9F%BF%E5%86%B0%E5%B3%B6"
original_url: "https://www.hkcnews.com/article/12956/%E5%86%B0%E5%B3%B6-2018%E4%B8%96%E7%95%8C%E7%9B%83-%E9%87%91%E8%9E%8D%E6%B5%B7%E5%98%AF-12956/%E5%A6%82%E6%9E%9C%E9%A6%99%E6%B8%AF%E3%80%8C%E7%B2%BE%E8%8B%B1%E3%80%8D%E9%9F%BF%E5%86%B0%E5%B3%B6"
---

# 如果香港「精英」響冰島...

<figure>
<img src="https://web.archive.org/web/20210628221601im_/https://www.hkcnews.com/news_新聞/hk-discuss/2018/06/世界盃-阿根廷VS冰島-美斯-20180617064105_220e_large.jpg" alt="">
<figcaption>冰島晉身世界盃，首戰以1：1迫和阿根廷。圖為冰島球員全力阻截阿根廷隊長美斯。美聯社</figcaption>
</figure>

由於冰島晉身世界盃，冰島一時間成為網上熱話。雖然筆者是80後年輕人，本應是沒有國際視野、閉關自守、井底之蛙，但咁岩我近年尚算稍有追開冰島政治發展，也來貢獻一下我的小小冷知識，談談冰島人如何對待他們的政經精英。

冰島近年最觸動國際傳媒注意的，當然就是金融海嘯引發的經濟危機。講起金融海嘯和歐洲，很多人都會想起希臘等國，人民懶散唔做野又貪福利，令財赤和國債爆煲，但冰島不是這樣。冰島在2000年代初開始積極發展金融業，想靠玩財技發大達，但當2008年美國華爾街爆大鑊，冰島金融業亦受波及，數間玩財技玩大咗的銀行周轉不到面臨破產，要政府用公帑打救。

不過更令人側目的是，冰島人竟然膽敢追殺這班金融才俊，指責他們自私自利累街坊，政府成立特別機關調查事件有無涉及犯罪，結果多位 ibanker 被告欺詐和判監。據網上不完全統計，至少有36位冰島 ibanker 被判監，合計刑期達96年。冰島是全球唯一一個在金融海嘯後將 ibanker 判監的國家，行為獲多間國際傳媒（主要是左翼的）激讚和景仰，是全球最具問責精神國家。講到呢度，應該全香港金融才俊都膽戰心驚，原來玩財技玩出火，可以搞到要坐監的。

儘管金融業玩L完，金融才俊坐晒監，冰島經濟沒有玩完。在環球經濟復甦，特別是旅遊和科技業帶動下，冰島GDP在2009和2010年累跌10%後已迅速恢復，冰島現時GDP（2017年）已較危機前（2007年）高出2至3成（視乎統計方法）。嘩，唔靠金融地產，又冇石油，又冇得背靠祖國大灣區機遇，點解GDP可以咁升法架？好神奇呀！

經濟精英做晒監躉，政治精英又如何呢？時任總理 Geir Haarde 在民意壓力下宣布辭職和提早大選，他期後更被特別機關控告失職和公職人員行為失當，不過成功脫罪。雖然告唔入，但單係政府高官可以因為無能而被控告，都算轟動武林驚動萬教，響香港根本無法想像。

<figure>
<img src="https://web.archive.org/web/20210628221601im_/https://www.hkcnews.com/news_新聞/hk-discuss/2018/06/冰島-世界盃-球迷-20180620173613_9826_large.jpg" alt="">
<figcaption>冰島球迷好愛國，專程到莫斯科觀戰，為自己國家隊打氣。美聯社</figcaption>
</figure>

接任總理的 Jóhanna Sigurðardóttir 成為全球第一位同性戀者民選領袖（first openly homosexual head of government）。同性戀者做到領導人，國家仲唔係禮崩樂壞？呢一點又係應該嚇到香港建制派立即上帝同觀音一齊跪拜定驚。

由於救市措施惡啃，這位新總理的民望也徐徐下跌，2013年選舉後總理又換人，由一位反對救市措施和主張追殺銀行的 Sigmundur Davíð Gunnlaugsson 出任。但他原來講一套做一套，2016年的巴拿馬文件揭發他也曾藉離岸公司玩財技（及受惠於救市措施），但在做議員利益申報前夕將公司轉給老婆，結果唔駛申報。雖然開離岸公司不犯法，嚴格來說他也沒違反申報要求，而且他都已經推晒比老婆了，但他仍然要宣布辭職。

所以呢，響冰島，賴話D利益係上任前的所以唔洗申報係冇用架，一樣要你下台架。仲有開離岸公司都係可以搞到高官下台架。如果比人知仲係拎嚟經營劏房，隨時比人當街亂棍毆死。

到2017年，冰島總理又換人了，又係因為總理有醜聞。今次有醜聞的時任總理 Bjarni Benediktsson，又係嚴格嚟講冇犯法甚至根本唔係佢有事，係佢阿爸幫個孌童癖性罪犯寫求情信，但公眾怒吼「你老豆丫！」咁就搞到佢辭職了。

所以響冰島，你家人有錯，等於你都有錯。用呢個邏輯，你老婆同個女響機場搞事等於你搞事，你老婆的家人囤地同開劏房等於你囤地同開劏房，你個工程師老公僭建等於你僭建......你叫班精英點生存呀。

<figure>
<img src="https://web.archive.org/web/20210628221601im_/https://www.hkcnews.com/news_新聞/hk-discuss/2018/06/Katrín%20Jakobsdóttir-總理-冰島-20180620173757_168e_large.jpg" alt="">
<figcaption>現任冰島總理 Katrín Jakobsdóttir，才42歲。照片來源：Flickr.com</figcaption>
</figure>

跟住接做總理的人呢，又係會嚇到班精英移民的。現任冰島總理 [Katrín Jakobsdóttir](https://web.archive.org/web/20210628221601/https://en.wikipedia.org/wiki/Katr%C3%ADn_Jakobsd%C3%B3ttir) 42歲，是70後，而且來自綠黨，係個環保人士！搵個後生環保人士做領袖，我斷估冇辛苦，一定搞到冰島冇晒發展、冇晒國際視野、政府停頓、經濟崩潰云云。大家睇住嚟啦！


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210628221601/https://www.hkcnews.com/aboutus/#subscribe)

---

![博客 | 假才子](https://web.archive.org/web/20210628221601im_/https://www.hkcnews.com/uploads/avatars/058f1c51-5648-439a-bd56-51fde2c9899c.png?1475201573)

**博客 | 假才子**

【假才子・假分析】筆者是比較政治碩士學歷，現為傳媒工作者。取名「假才子」是因為現在流行才子才女，但又沒人敢承認自己是假大空才子才女，故先行澄清。文章寫得不好還請見諒，畢竟我不是真才子。
