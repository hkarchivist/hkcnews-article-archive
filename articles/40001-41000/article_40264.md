---
title: "千奇百趣投訴篇之二"
date: "2021-04-14"
author: "專業和你傾"
category: "眾說"
tags:
  - "投訴文化"
  - "註冊園境師"
  - "樹木保育委員會"
url: "https://web.archive.org/web/20210712060754/https://www.hkcnews.com/article/40264/%E6%A8%B9%E6%9C%A8%E4%BF%9D%E8%82%B2%E5%A7%94%E5%93%A1%E6%9C%83-%E8%A8%BB%E5%86%8A%E5%9C%92%E5%A2%83%E5%B8%AB-%E6%8A%95%E8%A8%B4%E6%96%87%E5%8C%96-40264/%E5%8D%83%E5%A5%87%E7%99%BE%E8%B6%A3%E6%8A%95%E8%A8%B4%E7%AF%87%E4%B9%8B%E4%BA%8C"
original_url: "https://www.hkcnews.com/article/40264/%E6%A8%B9%E6%9C%A8%E4%BF%9D%E8%82%B2%E5%A7%94%E5%93%A1%E6%9C%83-%E8%A8%BB%E5%86%8A%E5%9C%92%E5%A2%83%E5%B8%AB-%E6%8A%95%E8%A8%B4%E6%96%87%E5%8C%96-40264/%E5%8D%83%E5%A5%87%E7%99%BE%E8%B6%A3%E6%8A%95%E8%A8%B4%E7%AF%87%E4%B9%8B%E4%BA%8C"
---

# 千奇百趣投訴篇之二

<figure>
<img src="https://web.archive.org/web/20210712060754im_/https://www.hkcnews.com/news_新聞/hk-discuss/2021/04/樹木-註冊園境師-20210414035204_5407_large.png" alt="">
</figure>

【撰文：註冊園境師園思】

藉這次機會向大家講一些入行以來的有趣投訴個案，帶出政策／行政上－些古怪思維，以及一些坊間迷思。由於園境師行頭很窄，（按：全港只有200多名註冊園境師），為免不想被秋後算帳，所有項目不會公開名稱及地點。

繼 [上次講咗毛毛蟲事件](https：//bit.ly/3w5kuvD) ，今次就講下投訴榜第二位──斬樹問題：

物管（物業管理）：阿LA（Landscape Architect簡稱），有人投訴好多馬騮！ 唔掂呀！你搞搞佢啦。

我：吓，馬騮要搵漁護署喎。我處理唔到㗎。（唔通等佢哋認為LA係會識捉馬騮？！） 又或者可唔可以叫居民啲嘢食唔好亂放或近窗邊？咁樣容易吸引到馬騮。

物管：搵咗漁護署啦，佢哋話入咗村就冇乜辦法。仲反問我哋係唔係種咗太多樹，特別係果樹喎。

我：其實而家啲樹數係因為斬樹賠樹要求。數量唔改得，而且家下我哋冇種果樹好耐啦。。。

<figure>
<img src="https://web.archive.org/web/20210712060754im_/https://www.hkcnews.com/news_新聞/hk-discuss/2017/01/馬騮山-monkey%20hill-hong%20kong%20citizen-20170117010416_7bd8_large.jpg" alt="">
<figcaption>園境師收到千奇百趣的投訴中包括有猴子入邨。</figcaption>
</figure>

物管：唔係喎， 我見到有啲樹有果實喎。

我：咁最多應該係得啲福木樹啲果稍為大粒啲，但係福木啲果酸到馬騮都唔食啦！

物管：嗱～咁即係有果實啦，又話冇。咁係唔係要摘曬啲果實。

我（喪反白眼中）：冇得搞！任何樹都會開花結果，除咗我哋香港嘅太監市花洋紫荊樹先唔會結果（洋紫荊只開花，不結果，沒有種子）。總之我唔會幫你去摘。仲有臨近農曆新年，醒個嘅溫馨提示過你，記得唔好擺年桔，小心班馬騮搞到屋苑年桔冇好結果。

又係物管：阿LA，廣場嗰三棵樹，阿乜議員投訴阻住啲居民活動喎，可唔可以移走佢哋呀？

我：嗰三棵樹已經係廣場嘅邊位，況且呢個項目已經交返畀你哋邨管理N咁多年喇喎。冇理由而家先至話阻住曬。

物管：其實投訴咗好多次㗎啦，不過我見你喺隔離申請開移樹，想叫你順便做埋啫。

我（想打爆電話中）：第一，個場唔關我事，我冇權去申請。第二，樹木保育委員會（Tree Preservation Committee）絕對唔會批你哋移走呢3棵靚仔樹，你哋搞活動或者叫大媽跳舞嗰陣時自己睇路啦。

園思認為人阻住啲樹就真，人自己識行識走，咁大棵樹應該識避開啦。其實大部分移樹嘅投訴係會由1823轉介過嚟嘅，以下一單園思都比較有深刻印象。

<figure>
<img src="https://web.archive.org/web/20210712060754im_/https://www.hkcnews.com/news_新聞/hk-discuss/2018/09/塌樹-山竹災情-紫檀木-20180922155438_1c53_large.jpg" alt="">
<figcaption>園境師經常收到要求移樹斬樹的投訴。</figcaption>
</figure>

投訴人（投）：我喺呢度住咗好耐，啲樹我對咗好多年啦，點解突然之間斬哂呀？你賠返乜嘢畀我去彌補呢份空虛先？

我 （官腔mode）：移樹係已經按程序申請。賠樹亦將會按標準賠足。

**話說賠樹就按作業指引基本賠償為一比一（數量），作業指引亦規定賠償樹的大細，不可以太細，通常為重標樹（heavy standard）。** 顯然呢位投訴人好似對我個官方答案習以為常，繼而轉問我賠樹品種，同探討香港園景發展（咦，行家定踢館？）。

<figure>
<img src="https://web.archive.org/web/20210712060754im_/https://www.hkcnews.com/news_新聞/hk-discuss/2018/11/新詩-樹祭-路邊拾遺-20181124122808_1a93_large.png" alt="">
<figcaption>斬樹有賠樹指引，基本賠償為一比一。</figcaption>
</figure>

投：咁你賠咩品種呀？

我：有啲係原本斬咗嘅本地品種，亦會種返少少開花樹，令到依個小社區有返多少少生氣咁啦（下刪1000字）。

投：聽落都唔錯喎～（吓？我有冇聽錯？滾動中）。其實你哋LA要參與多啲基建項目早期發展階段啦。咁先至可以規劃得好啲，整體性高啲。順手可以加多啲綠化空間，多啲樹多啲綠化多啲花多啲草……咁先至會靚㗎嘛。

結果我同呢位1823投訴人傾咗好耐。尾聲時心裏有總說不出的感動，第一次竟然會有1823嘅投訴人認同LA嘅工作，呢一刻我只可响電話嘅另一端含淚向佢講聲：「多謝支持！」

快樂嘅時光過得特別快，最後都要好煞風景補番句官方結案陳詞。

我：阿乜生， 如果冇問題又冇嘢要我跟進，咁多謝你嘅來電，再見。

其實呢一刻我想鼓勵佢打1823搵發展局，反映可以讓LA參與更多前期嘅基建工程。最後園思希望大家唔好濫用1823， 尤其是要做功課嘅學生哥，唔好再打1823，或者電郵畀各大部門問功課攞答案。

**作者簡介：** 園思，香港註冊園境師（Registrated Landscape Architect）。入行十多年，近年工作上要兼顧公關解答各類關於園境投訴及協調工作（誰想做......）


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712060754/https://www.hkcnews.com/aboutus/#subscribe)

---

![博客 | 專業和你傾](https://web.archive.org/web/20210712060754im_/https://www.hkcnews.com/uploads/avatars/88429582-e9f9-4fb6-aa3a-a559ac157714.png?1364096645)

**博客 | 專業和你傾**

【專業和你傾】十二個專業團體輪流執筆
