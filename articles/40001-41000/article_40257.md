---
title: "曾守票站前線防廢票　今看透香港局勢　公務員辭職移民做英國選民"
date: "2021-04-14"
author: "記者林勵"
category: "眾聞"
tags:
  - "選民登記"
  - "修改香港選舉制度"
url: "https://web.archive.org/web/20210712060751/https://www.hkcnews.com/article/40257/%E9%81%B8%E6%B0%91%E7%99%BB%E8%A8%98-%E4%BF%AE%E6%94%B9%E9%A6%99%E6%B8%AF%E9%81%B8%E8%88%89%E5%88%B6%E5%BA%A6-40257/%E6%9B%BE%E5%AE%88%E7%A5%A8%E7%AB%99%E5%89%8D%E7%B7%9A%E9%98%B2%E5%BB%A2%E7%A5%A8-%E4%BB%8A%E7%9C%8B%E9%80%8F%E9%A6%99%E6%B8%AF%E5%B1%80%E5%8B%A2-%E5%85%AC%E5%8B%99%E5%93%A1%E8%BE%AD%E8%81%B7%E7%A7%BB%E6%B0%91%E5%81%9A%E8%8B%B1%E5%9C%8B%E9%81%B8%E6%B0%91"
original_url: "https://www.hkcnews.com/article/40257/%E9%81%B8%E6%B0%91%E7%99%BB%E8%A8%98-%E4%BF%AE%E6%94%B9%E9%A6%99%E6%B8%AF%E9%81%B8%E8%88%89%E5%88%B6%E5%BA%A6-40257/%E6%9B%BE%E5%AE%88%E7%A5%A8%E7%AB%99%E5%89%8D%E7%B7%9A%E9%98%B2%E5%BB%A2%E7%A5%A8-%E4%BB%8A%E7%9C%8B%E9%80%8F%E9%A6%99%E6%B8%AF%E5%B1%80%E5%8B%A2-%E5%85%AC%E5%8B%99%E5%93%A1%E8%BE%AD%E8%81%B7%E7%A7%BB%E6%B0%91%E5%81%9A%E8%8B%B1%E5%9C%8B%E9%81%B8%E6%B0%91"
---

# 曾守票站前線防廢票　今看透香港局勢　公務員辭職移民做英國選民

北京以「完善」制度之名推出新版小圈子選舉，建制穩佔立法會及選委會大多數已成定局。已辭職移民英國的前公務員Vincent（化名）接受眾新聞訪問時說，經歷香港大半年的局勢後對近日白票等爭議已經感到麻木，如今香港選舉已不抱任何期望，「呃一次已經夠，仲要被呃咁多次」。他月前毅然拒絕宣誓，安頓好之後，其中一件事就是準備在英國登記做選民，最快5月在當地市議會投票。

Vincent說，自己曾經相信體制內的人都有角色維護民主體制，所以在政府當公務員時，歷屆選舉都有做票站人員，在前線為維護選舉盡細微之力。

「最緊要嘅係，可以維護選舉嘅公正性，因為我次次日頭做派票，真係個個人嚟到我櫃檯度，我都會講清楚要點樣投票，等佢哋唔好做錯步驟，搞到張票變成廢票。另外，夜晚我都會做埋點票，因為其他同事真係會點票嗰陣，放錯張票去第二個人個兜度，或者問題票當正常票處理。」

> 我知道我自己一個人咁樣諗，對實際個結果影響好有限，但我過去都經常叫新同事報名做選舉人員，希望佢哋能夠一齊守護個制度，做得幾多得幾多。所謂生命影響生命，就係咁解。

<figure>
<img src="https://web.archive.org/web/20210712060751im_/https://www.hkcnews.com/news_新聞/hk-discuss/2021/04/COVID-19-UK-倫敦-20210414073515_1260_large.jpg" alt="">
<figcaption>不少港人來到英國重新開始。美聯社資料圖片</figcaption>
</figure>

他說特別記得2019年區議會選舉，最高峰期2小時每分鐘派一張票，同時講解投票安排，「講到口水都乾」。

「我都想多謝過去曾經投票嘅每一位，特別係2019年嘅首投族。大家可能唔知，或者冇留意，其實2019年，有好多三十幾歲嘅朋友仔都係首投族嚟，會喺攞票時同我講第一次投票。」

與不少離開香港遠走他方的港人一樣，他對香港局勢覺得enough is enough。「選舉都倒退到咁，佢地都仲可以厚顏無恥地話無倒退，係一個進步，無意義㗎！我無讀社會科學，但大佬，個議會唔係應該趨向普選？07、08年都supposed普選，但無發生到，仲要不斷架床疊屋。」

2003年他人生第一次遊行，在去年6月初傳出北京訂立國安法時，感覺港人意見不獲重視，同時覺得不能相信北京方面的承諾，已經知道離開是時間問題，開始搜集資料及準備。

其後半年局勢形勢急速惡化，政府要求公務員宣誓，以國安法起訴初選47人，抗疫政策手段逐漸趨硬，新公務員工會解散，都寫入歷史的初稿。Vincent不便透露工作部門，但坦言見證公務員同事受打壓，即使過去好的上司都無法制止，只能跟隨政治壓力來打壓同事，最終有同事因事離職。

他說曾經相信體制內去維護民主體制，在工作崗位走多一步，相信市民會真心感受到公務員同事是否幫助市民。他慨嘆：「公務員要守大陸嗰套（制度）就得，守英國就一定守唔到。」

英國宣布BN(O)簽證方案後，Vincent在年初正式離職及用（leave outside the rules）入境，入到英國先申請BN(O)簽證，更適逢英國撥款約4.6億港元幫助港人尋找房屋、工作及教育。他慨嘆：「如果兩邊都係註定要做二等公民嘅話，我睇唔明點解英國呢邊對我哋呢啲『二等公民』咁好做咩，喺香港又真係做咗一等公民？我喺香港，只感受到痛苦同精神折磨。」

安頓好家人及安排住宿，他下一步也計劃登記做選民，最快在5月市議會選舉可以投票。

根據英國政策，在英國有權逗留而不需要額外許可者的英聯邦公民，就可以登記做選民。

目前談支持什麼派別候選人言之尚早，因為對在英港人而言，目前主要政黨都支持向港人打開大門，重要不是選票，而是背後公民權利。Vincent說，登記做選民只是公民權利一部分，即使在香港，也可以透過登記選民，大不了在投票時粗口作表態。

> 民主同自由，對於一出世就喺發達國家嘅人嚟講，真在太自然不過嘅事，太似水同空氣，你唔會覺得冇，但你唔會特登去守護佢。只有經歷過大時代嘅人，先至對守護民主同自由有咁深刻嘅體會。

「喺英國，登記做選民喺網上面已經可以遞申請，咁簡單都唔做，真係對自己同下一代唔住。」

### 失望港人  自行DQ選民資格

Vincent在英國登記公民權利，但有人對香港制度失望頂透，決定自行DQ不再投票。

有不願具名已撤銷選民登記的Adrian（化名）表示，早前通知選舉事務處並已經成功撤銷選民資格，過程順利，選舉事務處處理也相當專業。可是選民自我DQ，豈非拖累投票率不跌反升？

他質疑如保留選民資格同時杯葛選舉，需要有大量市民參與才有效，策略上反而要呼籲市民登記做選民。Adrian說：「政府可能反過來將新登記數字解讀成為公眾支持修改選舉制度。」

他續指，即使最終投票率低，也不會影響結局，因為政府根本不會將公眾行動視為政府做錯所致，或以行動糾正過錯。

「杯葛選舉可能令人感覺良好，但不會令香港有民主或政策改變。因為香港選舉制度在任何正常定義下，就是不民主。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712060751/https://www.hkcnews.com/aboutus/#subscribe)
