---
title: "【專訪】一人秘書處、同伴入獄　陳皓桓的單打獨鬥"
date: "2021-04-25"
author: "記者鄭靖而"
category: "眾聞"
tags:
  - "陳皓桓"
  - "民陣"
  - "民主派15子被控"
url: "https://web.archive.org/web/20210712061117/https://www.hkcnews.com/article/40623/%E9%99%B3%E7%9A%93%E6%A1%93-%E6%B0%91%E9%99%A3-%E6%B0%91%E4%B8%BB%E6%B4%BE15%E5%AD%90%E8%A2%AB%E6%8E%A7-40623/%E3%80%90%E5%B0%88%E8%A8%AA%E3%80%91%E4%B8%80%E4%BA%BA%E7%A7%98%E6%9B%B8%E8%99%95%E3%80%81%E5%90%8C%E4%BC%B4%E5%85%A5%E7%8D%84-%E9%99%B3%E7%9A%93%E6%A1%93%E7%9A%84%E5%96%AE%E6%89%93%E7%8D%A8%E9%AC%A5"
original_url: "https://www.hkcnews.com/article/40623/%E9%99%B3%E7%9A%93%E6%A1%93-%E6%B0%91%E9%99%A3-%E6%B0%91%E4%B8%BB%E6%B4%BE15%E5%AD%90%E8%A2%AB%E6%8E%A7-40623/%E3%80%90%E5%B0%88%E8%A8%AA%E3%80%91%E4%B8%80%E4%BA%BA%E7%A7%98%E6%9B%B8%E8%99%95%E3%80%81%E5%90%8C%E4%BC%B4%E5%85%A5%E7%8D%84-%E9%99%B3%E7%9A%93%E6%A1%93%E7%9A%84%E5%96%AE%E6%89%93%E7%8D%A8%E9%AC%A5"
---

# 【專訪】一人秘書處、同伴入獄　陳皓桓的單打獨鬥


{{< video src="https://web.archive.org/web/20210712061117if_/https://www.youtube.com/embed/DAp47sih6x8" >}}


像恐怖故事的情節，陳皓桓身邊的同伴，一個又一個消失，最後只剩他一個。

荒謬的時代裡，和平集會有罪、參加初選有罪，民主派以往熟悉的一張張臉孔漸漸隱退，各自流亡、入獄、淡出。以往陳皓桓與岑子杰在民陣並肩作戰、與長毛每晚飲酒談心，但現在戰友不在、酒伴不在，「以前我都可以搵下長毛、岑子杰問下意見，鬧下交都好呀，而家係連鬧交機會都冇。然後就……唉屌，平時每晚長毛都一定會搵我。而家我係每晚，唉，返屋企休下息算……」

民陣被攻擊時，陳皓桓最是感受到這種孤獨。作為召集人，聯絡團體、打聲明、做訪問一腳踢，因為現時秘書處只剩下他一人，加上密切的戰友不在身邊，令他有點孤軍作戰的感覺。

在這恐怖故事中，陳皓桓想堅持到最後一刻，與民陣共存亡 ── 儘管身負十多條罪的他，不久後亦可能要入獄，民陣也許最後要暫停運作。

由最初頂硬上接手民陣召集人一職，要現時要單打獨鬥，陳皓桓也有覺得累的時候，也有覺得在這時局下好灰好頹的時刻，「我會覺得，真係好差，但差完之後，瞓醒一覺咪繼續做。」

<figure>
<img src="https://web.archive.org/web/20210712061117im_/https://www.hkcnews.com/news_新聞/hk-discuss/2021/04/陳皓桓-民陣-20210423234758_1a70_large.jpg" alt="">
<figcaption>來到維園，陳皓桓總想起遊行的畫面。雖然搞遊行很累，但仍然希望有朝一日會再搞到遊行，「因為好想見返晒咁多人。」周滿鏗攝</figcaption>
</figure>

### 你畀我唞下得唔得

3月尾跟陳皓桓第一次訪問，是在岑子杰和長毛申請保釋的日子。那天他起了個大早來到高院旁聽，前一晚還跟朋友飲酒飲到深夜。也許是睡不夠，說話有點頹的感覺，開機錄影訪問的時候要微微提高聲線裝精神。

陳皓桓的確很累。3月對他來說，就像是被來自四方八面的球瘋狂攻擊：先是他的狗狗離世、月初47人案馬拉松式提堂，然後是民陣將被取締的消息傳出。他接球接到喘不過氣來，決定要放自己一個星期的假，瘋狂睡覺、上Netflix看戲、跟朋友飲酒……放了一星期，還未算回到氣，「啲嘢都係要做，唔可以放太耐。」

他現在每周要到警署報到、定時做D100節目，偶爾要擺街站，有案件時要到法院聲援。空閒的時候，就盡量約朋友食飯飲酒，因為遲些他就要忙於上庭；再遲一點，可能就要入獄了。

最累的時候，是3月初傳出民陣被取締的消息。那時47人案剛進行完馬拉松式保釋聆訊，最後一天的晚上，他與其餘幾名家屬見記者後才回家，翌日本身打算睡到日上三竿，豈料大清早已被多個來電吵醒。

「我有諗過你會攻擊民陣，但我冇諗過喺47人案之後第二日，嗰幾日攰到完全身心都無力。嗰吓係嬲咗。」他重演那時的崩潰：「我真係冇休息過咁濟，你俾我瞓耐啲得唔得。係極嬲……不過嬲完就算，快啲搞晒啲嘢算。」

### 與民陣共存亡

陳皓桓上任時有想過，他可能是近20年來，第一個在任期間坐監的民陣召集人，也有想過是第一個搞不成遊行集會的召集人（去年10月他上任以來，民陣仍未成功辦過遊行），但沒有想過，可能會是最後一屆召集人。

3月初，新加坡《聯合早報》引述消息指，民陣正被調查曾否收取美國資助舉辦反修例活動，若證實屬實，有可能因涉違反國安法，於短時間內被取締。在取締消息傳出後，陳皓桓很快就寫了聲明回應，說民陣不會解散。

他說，不解散是因為民陣不屬於他或者某個團體，而是屬於整個社會。由50多個政黨及團體組成的民陣，由2002年成立至今，每年辦七一、元旦遊行，反送中期間舉辦多場遊行集會，曾號召過二百萬人上街，創下香港歷史。「民陣係得到香港市民嘅信任，各個政黨透過呢個平台一齊做咗好多嘢出嚟。我唔可以話因為我驚，因為而家嘅恐懼，就去解散呢個存在接近20年嘅平台。」

陳皓桓說，這是應堅持的事，「如果我哋連結社自由呢條底線都唔去守，自己解散，邊個仲要講話我哋要結社自由？」

所以他說，要跟民陣共存亡，不解散。最多等到政府取締；或者，等到他入獄後，若最終真的無人接手，民陣就暫停運作。暫時有接手的人選嗎？「我唔知㗎。可能真係有啲好強嘅人頂得住，唔知㗎。」

<figure>
<img src="https://web.archive.org/web/20210712061117im_/https://www.hkcnews.com/news_新聞/hk-discuss/2020/01/2020元旦遊行-腰斬遊行-銅鑼灣-20200102195422_2d0c_large.jpg" alt="">
<figcaption>對上一次遊行，已是去年民陣辨的1月1日元旦遊行。美聯社</figcaption>
</figure>

### 捐窿捐罅

取締消息一出，街工、民協、民主黨、公民黨、新民主同盟、教協等多個團體，相繼宣佈退出民陣。對於退出團體的數字，陳皓桓一概不說，只說在現今的政治氣氛下，每個團體都承受著很大壓力，他只會回應「尊重、理解」，「我想大家集中睇就係：仲有人留低，仲有人繼續去做。」

對上一次見到遊行的光景，已是去年1月1日的元旦遊行，此後的遊行集會均被警方以防疫為由禁止。無得搞遊行，即使民陣繼續運作到，還可以有甚麼做？陳皓桓坦言：「我都唔知有咩可以做到，我都唔知而家究竟有啲咩係會合法。」

「但有時有啲好小嘅嘢，都係好重要。」他說，就像民陣回應一些法庭案件，例如818案判刑等，至少讓事件不只一方的陳述，「如果民陣都唔發聲，邊個去演繹呢場官司呢？咁咪只有警方一把聲音，但當我哋出嚟回應，就變咗兩把聲音，畀香港市民選擇究竟邊個啱邊個錯。」

當到處都是銅牆鐵壁，陳皓桓覺得，也要「捐窿捐罅」做點事情，「好似好多人仲擺緊街站。嚟緊要做咩，我未諗到，但相信香港人諗到，咪大家一齊諗。」

### 補位

陳皓桓身形瘦削，架著副黑框眼鏡，一頭捲毛染成啡色，總是穿T恤加窄身牛仔褲。他的身影好像經常在社運場合出現，但原來他才剛過25歲，不過已在社運圈打滾了6、7年。他自小五、小六就愛看立法會答問大會，被社民連三子的表現吸引，成為了FANS；中學時期，黃毓民到他中學周會講六四，於是陳皓桓就首次去了六四維園集會，後來加入了中學生聯盟。

2015年，反水貨客示威頻頻，陳皓桓拍下有示威者踢喼、小童被嚇哭的片段，他不認同示威者當時的行動，結果在網上被人謾罵，不過就獲黃浩銘相中，招攬他加入社民連，至今陳皓桓仍然是社民連行委。

以往陳皓桓總不是站在聚光燈的最中央。反送中運動期間，他以民陣副召集人的身份，經常與岑子杰孖住出現，但通常發言的那個都是岑子杰，陳皓桓會為他補充。現在陳皓桓要擔當發言的角色，而且只有自己一個，每次都是硬著頭皮頂硬上。「我有同Jimmy講，真係唔好再叫我自己一個搞記招，好辛苦真係，夾硬頂。因為我唔係好似佢咁能言善辯，好似演講咁講足一個鐘。我真係唔鍾意做呢啲嘢。」

陳皓桓私下很多話，接話快，語速也快，有點年輕人的直衝衝，而且有點「鳩」。（他會突然間唱起他改詞的歌：「張可森跟你有段情，我會為你高興……」）不過當上了召集人，要發言、被記者包圍扑咪，又是另一回事。

每次見記者，陳皓桓都覺得很花心力，有時不知該說甚麼。每次突然要發言，他心想：「又嚟？」他挺直腰板，提高聲線，模仿「上身」後的模樣：「我哋今日為著咩事上庭，我哋認為係政治打壓……」然後回復頹樣：「講完之後就：終於講完，上去飲杯水先。」

緊張是來自於身份的責任，「我而家咁代表自己，講錯嘢梗係無所謂啦，但你代表民陣講錯嘢好大鑊。」以往有岑子杰一起互相補位，岑滔滔不絕，但有時會漏了某些要點，陳皓桓就提醒補充，二人拍住上，互相補位。

岑卸任後，陳皓桓有時會找人孖住見記者，有時是陳淑莊，有時是長毛、李卓人。不過現在陳淑莊退出政圈，長毛、李卓人入獄。「而家咪誓死都要拉埋黃浩銘、陳寶瑩、其他政黨就羅健熙、黃文萱佢哋。」

<figure>
<img src="https://web.archive.org/web/20210712061117im_/https://www.hkcnews.com/news_新聞/hk-discuss/2021/04/陳皓桓-民陣-818集會-20210423234621_269c_large.jpg" alt="">
<figcaption>出任召集人後，陳皓桓經常要獨自代表民陣發言。周滿鏗攝</figcaption>
</figure>

### 頂硬上

在前排的人走了一個又一個，陳皓桓忙於補位，被迫愈走愈前。

他去年10月上任民陣召集人，當時他在Facebook寫道：「鬼叫我係人啊，頂硬上！」他以往從沒想過要接任召集人一職。他做過長毛議助、做過黃浩銘參選經理，之後做民陣副召集人，「我不嬲都係做副嗰啲嚟，一係就助理助手，我係做呢啲嘢。其實我諗住做一個普普通通嘅幕後，去痴下示威牌、做下BANNER、搬搬抬抬、做下街站就算。」

但現在當上了召集人，「我係覺得我唔係咁適宜做呢啲位，我冇Jimmy咁能言善辯，亦冇其他議員們、政黨主席們讀過咁多書，同埋我比起佢哋，經驗上真係差好多倍。但都冇辦法，都要頂㗎，咁咪頂囉。」

2018年，社運低潮期，民陣副召集人一職乏人問津，於是幫手搞過遊行的陳皓桓就頂上。結果上任大半年，就迎來反送中運動。2019年10月換屆，當時運動仍正在進行中，他及岑子杰覺得，沒理由這時候退，於是即使已覺得很累，二人還是決定續任。民陣召集人最多連任一屆，去年岑子杰要卸任，當時政治氣氛低迷，要再找個熟悉民陣運作的人也不容易，於是陳皓桓又頂硬上接手，當時他其實已身負多條罪，「我本身橫掂都係咁多條罪，咁由佢啦，做埋佢啦。同埋都係責任嚟，我唔做咁畀邊個做？」

好像每個關卡，都要頂硬上，「係啊。咁而家香港，大家都都係要頂硬上㗎啦。」

他覺得，這是他能付出的代價。「咁我而家都係24歲（訪問當時），我嚟緊25歲，比盡坐10年，都係35歲。雖然咁講好串，但真係事實。我係有能力去付出，冇乜包袱，無所謂。」陳皓桓說，從政後因不想家人有壓力，已刻意與家人疏遠，「我最親嗰隻狗已經死咗，然後我又冇錢、冇特別重要嘅人、冇仔女、冇拍拖，我係完全冇包袱。所以坐監對我嚟講，比起其他人，唔會話好似好慘咁……但坐監係好難受嘅，啲曱甴呀、蟻呀。」

「但我又覺得，唉，你爭取民主自由公義，唔坐下點得。每個喺極權政府統治下嘅地方，佢哋爭取民主自由，受到嘅對待更嚴重。香港經歷咗幾耐啫？咁咪繼續爭取囉。」

<figure>
<img src="https://web.archive.org/web/20210712061117im_/https://www.hkcnews.com/news_新聞/hk-discuss/2021/04/民陣-陳皓桓-20210423234715_9ba9_large.png" alt="">
<figcaption>陳皓桓忙於補位，被迫愈走愈前。周滿鏗攝</figcaption>
</figure>

### 孤獨

最令陳皓桓覺得覺得有點單打獨鬥的時候，是傳出民陣被取締消息時。

秘書處本身有約6人，但副召集人何啟明、司庫柯耀林因國安法被控後斷絕所有政治聯繫；葉錦龍辭任副召集人；其餘職員都走了，秘書處只剩下他ONE MAN BAND，「我就係嗰個秘書，我亦都係個召集人，我亦都係個副召集人，哈哈。」

那時他的「一人秘書處」要應對這件事，應接不暇，「聲明又係我打，POST又係我出，接訪問又係我，邊樣都係我，然後我就：『呀，頂呀』，會有呢種感覺。」

陳皓桓自2019年就開始就覺得很累，馬不停蹄辦遊行集會，相當消耗心神。不過那時雖累，但有同伴。通常他與岑子杰忙完，就會去吃飯，或者去飲酒，岑會跟他說些無聊事。

比陳皓桓大上幾輩的長毛，也跟他很老友，二人經常夜晚約飲酒，「呢兩年長毛陪我好多，基本上每晚都陪，如果我冇理佢，佢會不停send啲歌畀我，叫我保重，好好休息。佢超鍾意BOB DYLAN，成日Send BOB DYLAN，咁我又OK。我就Send返姜濤畀佢，哈哈。」

民陣的前路會是如何？陳皓桓說，取決於所有團體及市民，「我好難自己去睇民陣需唔需要存在或未來會係點，因為呢個係一個我答唔到嘅嘢，我能夠做幾多就做幾多。我個人認為每一個平台都有價值，都要堅守。民陣未來就交由成員團體去決定。」

岑子杰和長毛都因初選47人案還柙。現在兩人都不在，無人分擔。有事發生時，好像都要自己面對，「以前我都可以搵下長毛、岑子杰問下意見，鬧下交都好呀。而家係連鬧交機會都冇。然後就……唉屌，平時每晚長毛都一定會搵我。而家我係每晚，唉，返屋企休下息算……係少咗啲人可以講，冇咗啲人同你紓解下壓力。」

還有張可森、梁晃維等人，都是陳皓桓的好友，現在都在還柙中。陳皓桓在D100有個專訪節目，會找些民主派人士訪問，但現在每周找嘉賓都相當苦惱，「以前就話多啫，47人再夾啲區議員。啲人都坐晒，而家有邊個仲夠膽講嘢？」

<figure>
<img src="https://web.archive.org/web/20210712061117im_/https://www.hkcnews.com/news_新聞/hk-discuss/2021/04/梁國雄-岑子杰-陳皓桓-20210424212224_2b41_large.jpg" alt="">
<figcaption>岑子杰和長毛與陳皓桓關係密切，現時二人都還柙中。陳皓桓FB圖片</figcaption>
</figure>

### 繼續發聲

陳皓桓現在身負4宗案件，涉至少11條控罪。案件審訊在即，他預計自己可能6月底就要入獄。當然也有可能隨時會提早。周一陳皓桓到警署報到時，就被告之「國安有事找他」，不過暫時未有任何行動。暫且不說會否突然再被控，就目前身上的多條控罪，他預計也要坐3、4年。

在這最後的自由時光，他說要好好珍惜，去約朋友食飯、飲酒、睇戲、行山，「如果唔係入咗去之後，你都唔知入幾耐架嘛。啲人好耐都唔會再聯絡，咁你梗係而家見多啲人。」

更壞的可能尚未來臨，但陳皓桓仍然心態積極。「我做街站嘅時候見到好多人都好積極；我叫大家（47人案）去法院聲援，大家真係包圍成個法院，我覺得大家個心態都好好。」他希望，大家要繼續用不同方法發聲，「如果乜都唔做咪只會變得更差，當然可能做咗都未必改變到現實，但都係要做㗎，可能真係改變到少少呢。我相信香港市民唔會放棄，希望大家都唔好令坐監嘅人失望，有得發聲就珍惜發聲的機會。」

天光前，無盡的黑暗磨人心志。陳皓桓說，也會有覺得好灰好頹的時刻，「我會覺得，真係好差，但差完之後，瞓醒一覺咪繼續做。」

累了就去睡，睡醒再繼續做可做的事，大概就是應對這瘋狂時代的方式了。

<figure>
<img src="https://web.archive.org/web/20210712061117im_/https://www.hkcnews.com/news_新聞/hk-discuss/2021/04/民陣-陳皓桓-20210423234726_2659_large.png" alt="">
<figcaption>陳皓桓說，也會有覺得好灰好頹的時刻，「我會覺得，真係好差，但瞓醒一覺咪繼續做。」。周滿鏗攝</figcaption>
</figure>

**陳皓桓現時身負4宗案件，涉最少11項控罪：**

**2019年10月1日遊行** ：煽惑他人明知而參與未經批准集結、舉行或組織未經批准集結、明知而參與未經批准集結（另有一項公告未經批准的的公眾遊行，作為煽惑罪的交替控罪）

**2019年10月20日遊行** ： 煽惑他人明知而參與未經批准集結、舉行或組織未經批准集結、明知而參與未經批准集結（另有一項公告未經批准的的公眾遊行，作為煽惑罪的交替控罪）

**2020年6月4日六四集會** ：煽惑他人參與未經批准集結、明知而參與未經批准集結

**2020年7月1日遊行** ：煽惑他人明知而參與未經批准集結罪、舉行或組織未經批准集結、明知而參與未經批准集結


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712061117/https://www.hkcnews.com/aboutus/#subscribe)
