---
title: "【疫苗氣泡】餐廳老闆批將社交距離措施與疫苗掛勾：依家打疫苗唔係防疫 係為咗食飯 !"
date: "2021-04-13"
author: "記者黎卓欣"
category: "眾聞"
tags:
  - "安心出行App"
  - "疫苗接種"
  - "疫苗氣泡"
url: "https://web.archive.org/web/20210729141458/https://www.hkcnews.com/article/40234/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDapp-40234/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-"
original_url: "https://www.hkcnews.com/article/40234/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BDapp-40234/%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD%EF%BF%BD-"
---

# 【疫苗氣泡】餐廳老闆批將社交距離措施與疫苗掛勾：依家打疫苗唔係防疫 係為咗食飯 !

**特首林鄭月娥昨日公佈最新抗疫路向，措施分三階段實行，第一階段包括要求食肆員工全數接種第一劑疫苗、客人必須使用「安心出行」登記行蹤，以換取延長營業時間至午夜12時，每枱人數上限由4人提升至6人，期望能於本月29日後實施。**

**有火鍋店老闆指不想員工冒險接種疫苗，寧少做兩小時生意，又指不解為何接種疫苗要與食肆掛勾：「打疫苗唔係防疫，而家係打疫苗係為咗食飯 !」**

**對於政府要求在第二階段，員工接種第二劑疫苗及顧客接種第一劑疫苗後，食肆可劃出特定範圍，每枱人數可提升至8人。火鍋店老闆黃先生則認為難以實行：「我哋唔係大集團，冇過萬呎嘅地方，我哋幾百呎地方，點劃一個Clean Zone俾你呢？如果呢枱係Dirty Zone，隔條走廊係Clean Zone，咁到頭來Dirty Zone同埋Clean Zone咪又係同一個環境入面？」**

位於旺角白布街的火鍋店陸陸雞煲，老闆黃先生昨日在餐廳專頁表示，「覺得依家收十點，各位同事早收工返屋企比以前更健康更安心」。餐廳本主力做晚市，由於十時便要結束營業，而客人多數下班後7時才入座，因此現時每晚通常只能做一輪生意。黃先生估計少了兩小時營業時間，無法翻桌，損失接近六位數字營業額，即使有做外賣及加開午市，仍然「補唔番」：「依家外賣單比之前少咗8成，得禮拜六日有機會有人買，因為依家有機會可以出街食飯，平日基本上冇乜人問。」至於午市，他說由於附近沒有商廈，也沒有其他餐廳做午市，人流極少，「得幾枱客」。

<figure>
<img src="https://web.archive.org/web/20210729141458im_/https://www.hkcnews.com/news_新聞/hk-discuss/2021/04/疫苗氣泡-餐廳-20210413172622_16a6_large.png" alt="">
<figcaption>陸陸雞煲老闆黃先生昨日在餐廳專頁表示「覺得依家收十點，各位同事早收工返屋企比以前更健康更安心」。網上截圖</figcaption>
</figure>

黃先生批評政府的政策針對食肆欠邏輯， **「依家打疫苗同食飯係掛勾左，即係打疫苗唔係防疫，依家係打疫苗係為咗食飯。」** 他指，接種疫苗是個人意願，不能強迫員工接種，「健康性命緊要，我寧願做少兩、三個鐘生意，好過要班同事冒險。」

他坦言只營業至晚上10時，對生意一定有影響，但同樣從生意角度做評估，認為即使開放至12時，帶來的收入亦未必理想，故衡量過員工利益後，決定不延長開放時間：「全香港嘅人已經俾政府搞到生活習慣改變咗，個個早睡早起， 10點之後條街係冇人，好似宵禁咁。就算依家我走出嚟，所謂『妥協』嘞，做到12點嘞，但我認為對營業額唔係話有太大幫助：基本上而家條街都靜鷹鷹，加上又唔係全香港嘅食肆都會開到12點，淨係得你一間開到12點，有咩作用？」

「疫苗氣泡」第二階段，當所有員工已接種兩劑疫苗，14天後產生抗體，以及所有顧客已完成第一劑疫苗並使用安心出行，食肆可劃出特定範圍（Clean Zone），每枱上限8人；若只接待已接種兩劑疫苗的顧客，每枱則可增至上限12人，宴會人數可進一步提升至100人，堂食時間延長至凌晨2時。對此安排，黃先生直言是離地、荒謬：

#### 「我哋唔係大集團，冇過萬呎嘅地方，我哋幾百呎地方，點劃一個Clean Zone俾你呢？如果呢枱係Dirty Zone，隔條走廊係Clean Zone，咁到頭來Dirty Zone同埋Clean Zone，咪又係同一個環境入面？」

另一位於元朗的餐廳「亞萊泰菜」，老闆Oscar指現時晚上9時便要截單，每晚至少損失3000元營業額。不過，他說雖然現時盈利不多，但能維持營運，不希望為了多賺一輪生意，強迫員工接種疫苗：「老實講人哋打份工啫，打針嘅死亡數字大家都睇到，全世界都一樣，總之有香港依家可接種疫苗牌子嘅國家，接種嘅死亡率都係好高。我會唔會開多幾個鐘舖，但代價係失去咗幾個員工？」

<figure>
<img src="https://web.archive.org/web/20210729141458im_/https://www.hkcnews.com/news_新聞/hk-discuss/2021/04/元朗區-疫苗氣泡-餐廳-20210413172128_1db3_large.jpg" alt="">
<figcaption>「亞萊泰菜」老闆Oscar指雖然餐廳營業至10時盈利不多，但能維持營運，不希望為了多賺一輪生意，強迫員工接種疫苗。黎卓欣攝</figcaption>
</figure>

對於「疫苗氣泡」第二階段以顧客是否接種疫苗作提升每枱人數上限的條件，Oscar說，政府的防疫措施常把食肆經營者「夾喺中間」，而實際上對餐廳亦不公平：「你點知啲食客有冇打？佢話有打嘅，我信咗佢，我又冇理由查佢，但萬一有食環、差佬嚟Check，你要告要拉係拉埋我喎，成件事係唔fair。」

他笑說，自己的舖面只有約200呎，沒有空間「間房」，要劃分Clean Zone的話，只能請已接種疫苗的客人到洗手間開枱。 **「啲大酒樓可能做到，但好似我哋呢啲，或者再細啲賣小食，得一兩張枱嘅舖仔，點劃兩個區出嚟？」** 他批評高官的政策未有從餐廳角度出發：「呢班人根本只係諗點樣將自己屋企劃幾個區！」

<figure>
<img src="https://web.archive.org/web/20210729141458im_/https://www.hkcnews.com/news_新聞/hk-discuss/2021/04/餐廳-元朗區-疫苗氣泡-20210413172154_18e3_large.jpg" alt="">
<figcaption>位於元朗的餐廳「亞萊泰菜」。黎卓欣攝</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210729141458/https://www.hkcnews.com/aboutus/#subscribe)
