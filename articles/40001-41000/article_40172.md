---
title: "【港台五夜講場】 港大理學院講師余海峯：主持齊上齊落　科普節目激發思考　社會進步先要人進步"
date: "2021-04-11"
author: "記者黎卓欣"
category: "眾聞"
tags:
  - "港台電視"
url: "https://web.archive.org/web/20210712060706/https://www.hkcnews.com/article/40172/%E6%B8%AF%E5%8F%B0%E9%9B%BB%E8%A6%96-40172/%E3%80%90%E6%B8%AF%E5%8F%B0%E4%BA%94%E5%A4%9C%E8%AC%9B%E5%A0%B4%E3%80%91-%E6%B8%AF%E5%A4%A7%E7%90%86%E5%AD%B8%E9%99%A2%E8%AC%9B%E5%B8%AB%E4%BD%99%E6%B5%B7%E5%B3%AF%EF%BC%9A%E4%B8%BB%E6%8C%81%E9%BD%8A%E4%B8%8A%E9%BD%8A%E8%90%BD-%E7%A7%91%E6%99%AE%E7%AF%80%E7%9B%AE%E6%BF%80%E7%99%BC%E6%80%9D%E8%80%83-%E7%A4%BE%E6%9C%83%E9%80%B2%E6%AD%A5%E5%85%88%E8%A6%81%E4%BA%BA%E9%80%B2%E6%AD%A5"
original_url: "https://www.hkcnews.com/article/40172/%E6%B8%AF%E5%8F%B0%E9%9B%BB%E8%A6%96-40172/%E3%80%90%E6%B8%AF%E5%8F%B0%E4%BA%94%E5%A4%9C%E8%AC%9B%E5%A0%B4%E3%80%91-%E6%B8%AF%E5%A4%A7%E7%90%86%E5%AD%B8%E9%99%A2%E8%AC%9B%E5%B8%AB%E4%BD%99%E6%B5%B7%E5%B3%AF%EF%BC%9A%E4%B8%BB%E6%8C%81%E9%BD%8A%E4%B8%8A%E9%BD%8A%E8%90%BD-%E7%A7%91%E6%99%AE%E7%AF%80%E7%9B%AE%E6%BF%80%E7%99%BC%E6%80%9D%E8%80%83-%E7%A4%BE%E6%9C%83%E9%80%B2%E6%AD%A5%E5%85%88%E8%A6%81%E4%BA%BA%E9%80%B2%E6%AD%A5"
---

# 【港台五夜講場】 港大理學院講師余海峯：主持齊上齊落　科普節目激發思考　社會進步先要人進步

**港台節目《五夜講場》早前傳出暫停製作的消息，節目支持者一度沸騰，翌日又宣布如常製作，被問到是否鬆一口氣，《五夜講場－真係好科學》主持余海峯（David）苦笑說：「拍咋嘛，無話可以播！」付出的時間、心機隨時付諸流水，同時對觀眾也是種損失：「我深信對於科學呢晚，甚至其他晚嘅主持，每個月肯花幾個週末嘅時間（嚟錄影），係為咗普及歷史、哲學、科學知識畀大眾，而唔係在意個人工。拍完冇得播，只係嘥咗大家嘅心機、後製嘅時間。」**

**他坦言，自己本身比較悲觀，無預料過能如常開拍，縱然他認為《真係好科學》是五晚之中，最無機會踩中紅線，但當時五晚的主持已商討過要齊上齊落：「當時已經有共識，其中一晚停，我哋其他晚全部都唔做。」**

**余海峯是港大理學院助理講師，也有經營自己的專頁及Youtube Channel，向大眾分享科普知識，他認為科普節目以往被看作市場毒藥，不是內容的問題，而是觀眾太習慣收看一些毋須思考的節目，「香港人習慣畀大台蒙養咗」。他說，類似的科學清談節目在外國很普遍，但在香港則是個新嘗試，讓觀眾能踏出第一步，對身邊的事物保持好奇、懷疑、思考，「製作啟發性嘅節目，對於任何社會都好重要。你要個社會進步，啲人就先要進步，而啲人會進步嘅原因就係佢會思考。你思考得多先會知道上一代有啲咩做錯咗，可以去改正。」**

<figure>
<img src="https://web.archive.org/web/20210712060706im_/https://www.hkcnews.com/news_新聞/hk-discuss/2021/04/港台電視-20210402172111_2cce_large.jpg" alt="">
<figcaption>余海峯是愛貓之人，訪問當日便戴上彩色的貓貓口罩。黎卓欣攝</figcaption>
</figure>

訪問當天是復活節假期，余海峯仍要回港大工作，辦公室內放滿科學書籍、天文學模型和卡通公仔，枱面擱置了未吃的飯團和烏龍茶，白板上仍有幾條未擦掉的算式。余海峯2016年在德國馬克斯・普朗克地外物理研究所（Max-Planck-Institut für extraterrestrische Physik）博士畢業，2018年人在瑞典，被港大教授急call回港，擔任一個學期代課講師，適逢當時《真係好科學》開拍，主持陳志宏邀請他任嘉賓，自此與節目結緣。2019年，他正式於港大理學院任助理講師，遂接受《真係好科學》製作團隊邀請，擔任新一季節目主持。

講課對余海峯來說本是家常便飯，但監製要求的並非沉悶、句句跟稿讀的說書人，而是希望能做出接近直播形式的清談節目，就如聽茶餐廳隔離枱阿叔聊天一樣。他笑說：「成班科學人好白痴好努力想扮傾計，但又唔可以真係即場爆肚，因為科學唔係個人見解，要記得一啲theory。」一般而言，主持和嘉賓都會事先準備好流程、設計好問題，並不是完全「freestyle」：「我唔知其他晚有冇咁啦，我估計哲學嗰晚就應該無（編排咁多）嘅。」

科普節目常被當成收視毒藥，如何能把艱深的知識說成通俗易明的道理，是對一眾博士級主持、嘉賓的考驗。余海峯坦言自己做得未夠好，仍在學習拿捏說話的技巧，但他不同意科普節目欠市場。「呢樣嘢就唔科學嘅，純粹係我個人見解，香港人嘅睇電視，習慣畀大台蒙養咗，大家習慣咗以為節目就係呢啲。事實上外國都有類似呢種清談節目講science，完全冇問題，香港電台呢個嘗試係成功架喎，極多人鍾意睇，攞埋獎添架喎。咁我覺得個問題唔係科學好難傳播，而係傳媒平時習慣咗傳播啲咩。」

### 「一個社會嘅知識要啟蒙，係要啲人唔好成日畀人餵。」

五夜講場系列除了《真係好科學》，也涵蓋了歷史、哲學、文學、社會科學四個專業學術範疇，余海峯認為這是香港電視節目的一大突破，打開了缺口、激起市民追求知識的好奇心。他以自己為例，平日最愛收看《歷史係咁話》，聽到感興趣的典故，會主動搜尋有關資料，自己鑽研更多。

五夜講場系列的節目每集只有一小時，能在節目中涵蓋的內容有限，但余海峯認為節目的核心並非當中的內容，而是能鼓勵觀眾思考：「當然做一個科普節目，內容要正確，但問題嘅核心唔係你教咗啲咩畀人，而係點教到人識得去思考，呢個係最難但最重要， **而思考嘅第一步，就係識自己去搵嘢，你有好奇心就會搵嘢嚟睇，一路睇就會一路思考。** 有啲人會覺得太淺、有啲人會覺得太深，好難去cater晒所有人，但我覺得深淺都唔緊要，我嘅目標唔係個節目度，因為節目入面無可能解得晒，無理由同你由第一條公式開始解黑洞點嚟，嗰度係一個course嚟。」

> **一個社會嘅知識要啟蒙，係要啲人唔好成日畀人餵，要學識自己去搵嘢。啟發性嘅節目對於任何社會都重要，你要個社會進步，啲人就先要進步，啲人會進步嘅原因就係佢會思考，你思考得多先會知道上一代有啲咩做錯咗，你可以去改正。**


問他講得最開心是哪一集，答案竟非屬於他專業的天文學，而是有關粒子的集數：「因為我真係完全唔識，講嘅嘢深到我哋幾個物理人都坐晒喺度，一路主持嗰時問嘅問題都唔係扮唔識，而係真心問。一路做節目一路學到嘢，所以我係非常深刻，自己都一直進步緊。」

<figure>
<img src="https://web.archive.org/web/20210712060706im_/https://www.hkcnews.com/news_新聞/hk-discuss/2021/04/港台電視-20210409210709_1dcf_large.png" alt="">
<figcaption>余海峯說，在電視普及科學同時，自己亦一直在進步。網上節目截圖</figcaption>
</figure>

### 團隊製作嚴謹認真 「拍完冇得播，只係嘥咗大家嘅心機、後製嘅時間。」

主持兩年，余海峯對製作團隊的專業由心起敬。主持通常會將有興趣討論的題目放到google sheet，「湊齊腳」開拍後，一至兩星期前便會開個通訊群組，讓大家討論流程、上載有需要後製的資料。他笑言，大家都是deadline fighter，很多時拍攝前兩、三日才搜集資料，但由於時間所限，往往事先準備的都會比錄製時能涵蓋的多。這些資料圖片最後會被製作成動畫或紙板，靠的就是團隊背後的努力：「我哋喺group到吹水，佢哋就要不斷喺度收集啲圖。有時我哋自己擺上group嘅圖係英文、有版權唔用得，佢哋要重畫或者改做中文，令觀眾易睇啲。去到現場，有RA(Research Assistant) 會幫手聽晒所有嘢，我哋講嘅term係好複雜，佢哋就會即場抄低晒，到間場嘅時候就問我哋個term係點，方便之後執字幕。」

余海峯與《文學放得開》主持鄧小樺，不約而同地形容監製羅志華是個很「chill」的人，與他共事很舒服，但最近一年明顯觀察到他的處事方式有所調整。本來主持、嘉賓要說甚麼，通通不用過問監製。現在團隊則漸漸變得謹慎，「本身佢做事係好舒服，我唔係話佢懶，而係好chill嗰種舒服，大家喺好enjoyable嘅環境去做個節目。依家係會真係諗下度下、思考多咗。」

> 余海峯坦言，主持們無從得知甚麼能講，甚麼是踩線：「完全唔知個規則係邊，好多時都係說者無意，聽嗰個有心。點解你覺得我哋鬧緊你，因為你自己做得唔好。

「科學係比較難touch到政治，最接近就係講疫苗，有好多人問點解唔講疫苗，大家知道點解啦。所以變咗係我哋唔知要講咩，監製亦唔知我哋可以講啲咩，所以佢咪好大壓力。」

<figure>
<img src="https://web.archive.org/web/20210712060706im_/https://www.hkcnews.com/news_新聞/hk-discuss/2021/04/港台電視-20210402172130_17c5_large.jpg" alt="">
<figcaption>余海峯覺得若拍了不能播，製作團隊所付出的時間及心血白白浪費，大眾也少了機會接觸更多知識，很是可惜。黎卓欣攝</figcaption>
</figure>

被問到會否擔心換主持，余海峯聞言即說：「咁你咪換囉！」他說對能否繼續拍攝看得很開，只是覺得若拍了不能播，上上下下參與節目製作的人，所付出的時間及心血白白浪費，大眾也少了機會接觸更多知識，很是可惜。

> **Effort 唔係用錢去衡量，講真個啲錢我唔收有咩所謂。我深信對於科學呢晚，甚至其他晚嘅主持，每個月肯花幾個週末嘅時間（嚟錄影），係為咗普及歷史、哲學、科學知識畀大眾，而唔係在意個人工。拍完冇得播，只係晒咗大家嘅心機、後製嘅時間。**


余海峯自己本身有經營個人專頁，也曾參與Viu TV 《晚吹－就係唔科學》錄影，既然節目對鼓勵市民思考有一定作用，把節目轉移到其他平台製作可行嗎？他搖頭：「我唔係話Viu TV 無咁好，而係佢嘅節目定位唔同，除非你直接將成個五夜講場，將所有人、所有嘢100% Copy and Paste 過去Viu TV喇 。我哋自己嘅channel就更加無得比，港台有大氣電波、有air time，完全係唔同層次嘅科學普及。」


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712060706/https://www.hkcnews.com/aboutus/#subscribe)
