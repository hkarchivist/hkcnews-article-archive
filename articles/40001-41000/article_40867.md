---
title: "【牆內外的人系列二】政界有真朋友　情誼不因石牆分隔　 劉頴匡與八兄弟"
date: "2021-05-02"
author: "記者曾港深"
category: "眾聞"
tags:
  - "劉頴匡"
  - "初選大起訴"
  - "劉頴匡團隊"
url: "https://web.archive.org/web/20210712061252/https://www.hkcnews.com/article/40867/%E5%8A%89%E9%A0%B4%E5%8C%A1-%E5%88%9D%E9%81%B8%E5%A4%A7%E8%B5%B7%E8%A8%B4-%E5%8A%89%E9%A0%B4%E5%8C%A1%E5%9C%98%E9%9A%8A-40867/%E3%80%90%E7%89%86%E5%85%A7%E5%A4%96%E7%9A%84%E4%BA%BA%E7%B3%BB%E5%88%97%E4%BA%8C%E3%80%91%E6%94%BF%E7%95%8C%E6%9C%89%E7%9C%9F%E6%9C%8B%E5%8F%8B-%E6%83%85%E8%AA%BC%E4%B8%8D%E5%9B%A0%E7%9F%B3%E7%89%86%E5%88%86%E9%9A%94-%E5%8A%89%E9%A0%B4%E5%8C%A1%E8%88%87%E5%85%AB%E5%85%84%E5%BC%9F"
original_url: "https://www.hkcnews.com/article/40867/%E5%8A%89%E9%A0%B4%E5%8C%A1-%E5%88%9D%E9%81%B8%E5%A4%A7%E8%B5%B7%E8%A8%B4-%E5%8A%89%E9%A0%B4%E5%8C%A1%E5%9C%98%E9%9A%8A-40867/%E3%80%90%E7%89%86%E5%85%A7%E5%A4%96%E7%9A%84%E4%BA%BA%E7%B3%BB%E5%88%97%E4%BA%8C%E3%80%91%E6%94%BF%E7%95%8C%E6%9C%89%E7%9C%9F%E6%9C%8B%E5%8F%8B-%E6%83%85%E8%AA%BC%E4%B8%8D%E5%9B%A0%E7%9F%B3%E7%89%86%E5%88%86%E9%9A%94-%E5%8A%89%E9%A0%B4%E5%8C%A1%E8%88%87%E5%85%AB%E5%85%84%E5%BC%9F"
---

# 【牆內外的人系列二】政界有真朋友　情誼不因石牆分隔　 劉頴匡與八兄弟

中國近代文學家魯迅曾經寫過「人生得一知已足矣」，但現時正被控違反國安法下串謀顛覆國家政權罪的劉頴匡，卻足足有八位知己，這群人不僅是他的讀書時玩伴，也是他的戰友。去年6月19日，劉頴匡宣佈聯同8位沙田區議員李志宏、趙柱幫、黃學禮、陳運通、廖栢康、石威廉、盧德明、黃浩鋒組成「劉頴匡團隊合組名單」，出戰民主派舉辦的新界東初選，最終他們獲得26,216票，僅次於「新東票后」何桂藍400票。本來離議會之路只距一步，沒料1月6日清晨發生大搜捕，讓劉的議會夢粉碎，現時更被還柙超過60天。

訪問當日，8名劉頴匡的戰友中有7名出席，只欠廣康區議員廖柏康未能出席。他們已經很久未試過齊人相聚把酒聊天，特別在劉頴匡入獄後，以往通宵達旦吹水、飲酒、玩樂的片段也越來越少。

<figure>
<img src="https://web.archive.org/web/20210712061252im_/https://www.hkcnews.com/news_新聞/hk-discuss/2021/04/區議員-初選-20210430163528_474d_large.jpg" alt="">
<figcaption>8名沙田區議員聚首一堂。後排左起：盧德明、曾杰、黃學禮、陳運通、趙柱幫、石威廉，前排左起；李志宏、黃浩鋒     周滿鏗攝</figcaption>
</figure>

### 除了女友Emilia   還有他們。。。

舉杯過後，黃學禮首先道出他與劉頴匡的「感情線」，他們認識的時間最久，因同是中大同學，2014年因理念相近走在一起，及後更共同推廣「中大本土學社」，「其實我同劉頴匡識咗差唔多七、八年。我對佢嘅第一印象就係，佢嘅思辯能力好高，轉數好快，智商明顯高過我，佢拔尖入中大㗎嘛。」

他指劉頴匡在大學時已對政治很有打算，甚至一早已規劃好進入立法會的路線圖，一直想當立法會議員。黃學禮指劉的頭腦非常清晰及聰明，「基本上你見佢很多時候接受訪問、上電視發表講話、即場演說，個個人都以為佢有準備稿，其實佢係無嘅，他可能只係演講前五分鐘，先諗吓之後講啲咩，就可以上台一講就講半個鐘頭，他嘅能力真係好強，天生就係一個政治人。」

趙柱幫接着表示自己是在雨傘運動後才認識劉頴匡，當時他們二人都是沙田區議員邱文俊的議員助理，也是當時新民主同盟的黨員。他慨嘆，當年原本打算由劉頴匡出選他現時的選區博康邨，但因為劉頴匡當時主張中大學生會退出學聯，故與時任新民主同盟的召集人范國威立場出現分歧，所以劉頴匡就被范國威踢出新同盟，趙柱幫因劉頴匡的離去，隨之成為了新同盟的社區主任，更接手了博康邨的選區，年尾成功當選。

「由落區短短兩年就成功當選，其實當中唔多唔少都係劉頴匡嘅功勞，因為佢之前已經係博康邨做咗一啲地區工作。所以係區議會嘅議席上，一直都覺得自己有負於佢，直到去年嘅初選，我諗都無諗就應承佢排隊助選，而我哋嘅團隊亦係初選中勝出，係新東排第二，我覺得自己對他嘅恩情，已經還咗俾他。」

<figure>
<img src="https://web.archive.org/web/20210712061252im_/https://www.hkcnews.com/news_新聞/hk-discuss/2021/04/劉頴匡團隊-初選-20210430171924_b54c_large.jpg" alt="">
<figcaption>劉頴匡團隊齊人擺街站，為民主派的新東初選拉票。    黃學禮Facebook圖片</figcaption>
</figure>

趙柱幫指出，由2019年起，劉頴匡就不斷舉辦集會，不同的罪名開始加諸在他的身上，但劉一直堅持，要為政治理念和香港獻身，寧願失去自由，也不會選擇離開。趙苦笑道：「劉頴匡一直係從政路上嘅際遇真係比較差，呢樣並唔關乎佢能力，他係非常有能力，絕對可勝任立法會議員。

「但佢由2015年退出新民主同盟、參加補選被DQ、參加初選就因為排頭位而被控違反國安法還柙中，可以睇到佢嘅際遇有幾差啦。」趙柱幫指劉頴匡是他們的先行者，其實也是他們的縮影，因為他們並不能排除未來會否因為初選一事被國安拘捕，「一早有晒心理準備。」

李志宏則透露自己是經由黃學禮，在2015年的區選中認識劉頴匡，當時他們二人都協助黃學禮參選，他又笑說他們彼此之間的感情很好，更一起共過患難，「我哋曾經都一齊瞓過係大圍村，係一個爆過屎渠嘅地方休息過添，哈哈....」。他坦言從來都沒有想過香港的情況會去到如此惡劣，參加初選都會被控告，還要是「串謀顛覆國家政權罪」，他指劉當時已經被控告7.1立會暴動罪等罪名，但仍然選擇參選，「佢話過就算我而家被控告緊，但我仍然有呢個身位同能力去搞集會、搞遊行，所以就去做，呢一點我係非常佩服佢。」劉頴匡在過去兩年曾籌辦過G20各國領事館請願行動、籌辦九龍區遊行、籌辦遮打花園集會、籌辦香港加泰人權自由集會、籌辦觀塘區遊行以及「天下制裁」遮打集會等。

而黃浩鋒及石威廉同樣在黃學禮當選沙田區議員後，一同認識了劉頴匡，及後更協助劉頴匡籌備參與2018年的新東補選，填補梁仲恆被DQ的空缺，但最終被選舉主任裁定他的參選提名無效。石威廉透露他們三人曾與其他朋友一起在沙田第一城合租一單位，朝夕相對，「劉頴匡係我嘅上格床，我同佢就同房嘅，我哋除咗討論社會議題外，都好鍾意足球，一齊睇波、睇英超、睇歐聯、打Fifa。」

盧德明坦言自己與劉頴匡交情不算深，但因為在反送中運動時見到他作為民間集會團隊召集人，呈現出是一名很有承擔及有抱負的人，所以當劉頴匡希望得到他協助時，他亦一口答應了。

<figure>
<img src="https://web.archive.org/web/20210712061252im_/https://www.hkcnews.com/news_新聞/hk-discuss/2021/04/黃學禮-黃浩鋒-劉頴匡-20210430171501_134c_large.jpg" alt="">
<figcaption>劉頴匡、黃學禮(左二)及黃浩鋒(左三)早在2015年區議會選舉便認識。   黃學禮Facebook圖片</figcaption>
</figure>

大家逐一發言後，眾人目光投向一臉靦腆的陳運通身上，他是在場唯一的政治素人，而且與劉頴匡相識的時間最短，但他們之間友情絕對不比其他人少，甚至在劉頴匡1月被國安拘捕前，幾乎天天相見，珍惜相聚每一刻。他憶述劉頴匡去年11月做了同區議員助理，放工就會一齊開檯玩桌遊，大半年來常常到他的議辦和一班街坊相聚，所以這區的街坊都很喜歡劉頴匡，而陳運通本身亦很欣賞他，「我同阿匡建立得最深嘅關係一定係建基於一齊玩Board Game，可能一玩就通宵達旦，所以我同劉頴匡已經唔係一夜情了，係經歷咗好多晚，一齊玩、一齊吹水、講吓政治、講吓佢嘅抱負，關係就如親人一樣。」。

陳運通亦同意盧德明所說，「承擔就肯定係佢最大優點，當時佢係2019年舉辦過咁多場集會，申請過咁多次不反對通知書，但當時搞集會其實係有風險嘅，佢都夠膽願意挺身而出。」陳運通不假思索地說。黃浩鋒亦舉例指，民間集會團隊什麼事情也舉辦，包括聲援加泰隆尼亞，當時有不少人潑冷水，指可能會得罪歐盟等問題，但是劉頴匡都繼續入紙申請，因為劉認為，兩地民眾同樣面對極權、暴政和警暴，而加泰隆尼亞人亦有聲援香港，因此港人亦有義務表態支持對方。

在旁的盧德明低着頭慨嘆地說：「之後應該好難有人可以做到佢以前做到嘅事，因為法例都夾到好實，連818都要坐監，個時勢唔同晒了，好難再做到類似嘅事情。」他直言現時香港的時勢在各方面也箝制了很多，不論在集會自由、言論自由、新聞自由。故相信很難再有人如劉頴匡般願意挺身而出，他認為劉當時所做的事情是非常勇敢，相信往後的日子都會有人記得他做過的事。

<figure>
<img src="https://web.archive.org/web/20210712061252im_/https://www.hkcnews.com/news_新聞/hk-discuss/2021/04/劉頴匡團隊-初選-20210430171911_15d5_large.jpg" alt="">
<figcaption>劉頴匡團隊在去年6月26日宣佈參與民主派新界東的初選。   劉頴匡Facebook圖片</figcaption>
</figure>

### 友人眼中的劉頴匡

長橢圓形臉、整齊的斜瀏海、戴着黑框眼鏡、常身穿恤衫的劉頴匡，在公眾及傳媒鏡頭前總是一本正經、義正辭嚴地進行演說，在別人眼中好像是一個非常喜歡說話的人，但黃學禮則透露劉頴匡其實是一個非常安靜的人，「平常同佢相處，他都係比較安靜，其實佢好鍾意寫字，佢有時會拎出一張白紙，不斷寫、不斷寫，啲字體又寫得好靚，有時佢鬧緊某個人，亦會係紙上面不斷寫佢個名，好過癮！」，他又指中文系出身的劉頴匡寫得一手好字，他們各人的區議員辦事處都收藏了很多劉的墨寶，包括書法及揮春，又力讚「呢個時代有年輕人書法造詣咁高，真係比較罕見。」。

與劉頴匡在Board Game中「定情」的陳運通，則認為劉是一個極度認真、一絲不苛的人，「佢只要鍾意一件事，就會非常認真對待，並唔係純粹娛樂，而係會去鑽研。佢好鍾意玩Board Game，係因為佢好欣賞當中嘅機制、美術，佢認為Board Game係一種藝術。他會溫習規則書，然後成個故事背景讀一次俾我哋聽，因為每一次佢都係好認真，所以甚至有啲Board Game，可能講解都要成兩、三個鍾頭，他真係會通宵讀完嗰本規則書，然後返嚟教我哋。」他又笑指因為劉玩的時候非常投入，所以經常在玩的過程與大家發生爭執，更會鬧得面紅耳熱，但遊戲過後待此又不會生氣。

<figure>
<img src="https://web.archive.org/web/20210712061252im_/https://www.hkcnews.com/news_新聞/hk-discuss/2021/04/初選-陳運通-劉頴匡-20210430171446_2e85_large.jpg" alt="">
<figcaption>陳運通(右二)指是劉頴匡將他拉「入坑」，不知不覺地便一齊迷上了Board Game。  資料圖片</figcaption>
</figure>

石威廉點頭表示同意，「我哋呢班人其實都經常講笑，但又唔會好小氣，大家講笑嗰陣係可以去到好盡。」他認為劉其實也是一個充滿幽默感的人，思維亦非常跳脫，而且有着不同的喜好，「佢鍾意天文，鍾意對天氣作出預測，好記得佢曾經講過，雖然佢係文科出身，但一樣對天文地理好有興趣，但就因為佢唔係讀理科，所以入唔到天文台做嘢；我哋平時都會一齊去踢波，但其實佢並唔擅長做運動，成日都覺得佢跑步嘅時候有少少手腳不協調，但佢踢中堅嗰陣又可以『標吓標吓』就截咗人哋個波，真係估佢唔到㗎喎！」。

雖然個個都對劉頴匡讚不絕口，其實也做過不少啼笑皆非的搞笑事，例如有一年劉頴匡曾意外弄到整間房間陷入水浸，又笑指劉是地獄廚神，煎餃子卻險弄至全屋著火，黃浩鋒邊笑邊說：「我覺得呢個一定要講！話說嗰陣我同李志宏、劉頴匡以及一名室友同住，我同室友正在玩Pubg(射擊遊戲)，突然間聞到好大陣燶味，出去望一望，見到無啦啦好大煙，然後見到劉頴匡係廚房雞咁腳走出嚟，哈哈。原來佢想煎餃子，然後燒到個鍋好紅，紅到一倒油同啲餃子落去，啲火就即刻全部彈起，彈起嘅火甚至燒着咗啲嘢，佢自理能力其實係麻麻，哈哈！」。

劉頴匡非常窮困，銀行戶口結餘只有不足10元，更笑稱他現時在獄中還富有過在外面，石威廉則指他並不是因為平常很揮霍、不求上進，弄得自己身無分文，而是因為他對金錢完全沒有渴求，只要足夠他基本生活就可以了，「他曾經講過一段時間過完補選後，曾經諗過離開呢個圈子，反正都無嘢好做，佢都係搵份馬會電話投注員，負責英文嘅，但其實以佢嘅能力，就算要離開呢個圈子，佢都有能力去搵一份更好嘅工返囉。」。

黃浩鋒指劉頴匡雖然口講很多次希望離開政治的圈子，但他卻總是離不開，「佢已經講過好多次唔想再從政嘅，由黃學禮選區議會之前已經諗過唔做，因為當時佢被新同盟踢咗出嚟；後尾2016年參加補選，被DQ之後又諗過不做，因為覺得自己咩都做唔到；但之後佢個心都係囉囉攣咁，去到2019年場運動，佢就即刻覺得要返嚟喇，其實佢由始至終個心都係離唔開從政。」諷刺的是劉頴匡現實中從沒能夠晉身議會。2018年新東補選，劉頴匡被指支持港獨而被DQ；去年民主派初選他在新界東獲得26,216票，僅次「票后」何桂藍400票，現時卻因為參加初選而被控違反國安法下串謀顛覆國家政權罪，身陷囹圄。

### 習慣每天向大家講早晨   獄中不忘安慰牆外人

<figure>
<img src="https://web.archive.org/web/20210712061252im_/https://www.hkcnews.com/news_新聞/hk-discuss/2021/02/初選大起訴-20210228211649_13e2_large.jpg" alt="">
<figcaption>劉頴匡被要求在2月28日到旺角警署提早報到時，到場送別的陳運通哭成淚人。   資料圖片</figcaption>
</figure>

陳運通憶述當他知道劉頴匡需要提早報到，他已有不好的預感知道只剩下一兩日可相見，他和友人們就即刻找了一位日式師傅，為劉頴匡安排食他最愛的Omakase(廚所發辦)，陪伴他吃喝玩樂，希望好珍惜和他相聚的最後時光。他亦眼泛淚光地表示，直到現時他們都是很想念劉頴匡，每一日都會提起他。

他又提到劉頴匡有一個習慣，就是在每一個早上都會在Whatsapp群組中，打一個「早」字，同大家講早晨。

> 我哋其實都問過他，點解要講早晨呢，咁乖仔，因為我哋都唔會咁樣做，而他嘅意思就係，佢希望自己仲有機會講早晨，因為唔知道幾時國安上門，佢就再無機會講。而佢呢個習慣亦影響到我哋，直到今日，我哋每一朝都會係群組入面同大家講早晨。

他們現時會根據Emilia定時發放的一個探訪名單，爭相報名探訪劉頴匡，因為現時劉頴匡還是還柙，可獲親友每天探訪1次，限時15分鐘，每次不得超過2名探訪者；但假若劉頴匡日後被正式定罪，親友探訪次數將被大幅縮減至每月2次，每次限時30分鐘，每次不得超過3名探訪者，家人可向懲教署申請額外每月2次探訪，但亦不及現時可每天見面，所以他們特別珍惜這段還柙期時間。

> 其實每一次我哋去探佢，都係睇住佢同Emilia耍花槍，或者聽吓佢講入面嘅生活，講吓佢係裡面嘅逸事，探訪完結時，我哋都會隔着兩個空間，隔空Give me five、隔空擁抱。

李志宏接着說，除了劉頴匡之外，被捕的47人當中有不少都是他的朋友，他們被捕初期，是他最難捱的一段時間，「身邊平時陪你食飯、飲酒，突然入咗去就出唔返嚟，嗰段時期真係好難捱，好難去渡過，以及嗰種空虛感同無力感非常重，亦突然覺得自己好似做唔到任何嘢。」

他相信這段時期很多人和他一樣，感到很灰、很絕望，反而是身陷囹圄的47人調過頭來鼓勵外面的人。他指劉頴匡在探訪會面時無直接安慰過他，但他知道劉透過其他兄弟，叫他們照顧他，「因為佢知道我嗰段時間情緒唔係太好，係比較低落，好多謝阿匡係裡面都吩咐班兄弟睇住我，俾咗我好大嘅鼓勵。」。

<figure>
<img src="https://web.archive.org/web/20210712061252im_/https://www.hkcnews.com/news_新聞/hk-discuss/2021/04/趙柱幫-劉頴匡-石威廉-20210430171412_a167_large.jpg" alt="">
<figcaption>劉頴匡於去年已身負多宗案件，所以團隊成員早已珍惜與他相聚的每一次。   趙柱幫Facebook圖片</figcaption>
</figure>

### 不要把他遺忘

趙柱幫提到，劉頴匡現時很努力適應獄中生活，很樂觀、堅強地面對這種失去自由被壓迫的日子，作為同路人，趙說更加要去學習他的堅強，「其實我哋在座咁多位區議員，未來都要同樣面對，因為其實由1月6日初選嘅大抓捕開始，我哋作為排隊嘅候選人，都可能會面對被指違國安法、被國安上門拘捕等等，同47人面對同樣嘅命運，佢哋只不過係我哋嘅先行者。」他又憶述日前探訪劉時，被他揶揄道「遲啲唔使嚟探我啦，反正遲早都係入面見。」不過他仍然很珍惜探訪他的時間，因為劉總是很願意分享獄中的生活，例如他發現了懲教署有什麼問題，然後他便會指出來預告給他們這班「準囚友」知，未來大家要一起還柙的時候，有什麼需要適應，讓他們能提早預備。

趙亦特別提到，劉頴匡經常怕他的朋友及香港社會把他遺忘，「因為佢其實只係失去自由啫，但人仍然係香港，仍然係大家心目中一名搞過好多場集會嘅領袖，或者我哋呢個團隊嘅一個代表，所以香港人對佢持續嘅關心同關注，對佢嚟講係非常緊要。」黃學禮亦補充指，「香港人向來三分鐘熱度，雖然而家佢俾人拉咗，社會大眾仍然關心他，國安法究竟可以監禁佢係裡面幾耐呢？無人知道，甚至不能排除成世都會被留係裡面。過多三五七年，香港人仲可唔可能保持到而家嘅關注熱度呢？都係無人知道，只希望香港人真係唔好忘記咗佢，佢嘅犧牲真係好大。」。

黃學禮笑說，他不能預計香港人會否忘記劉頴匡，但他肯定懲教會忘記，因上次探訪時，發現劉頴匡囚衣上的名字仍然是寫錯，還柙超過60天，仍然將劉頴匡的「頴」寫錯成「穎」，他笑稱「所以我想講，劉頴匡根本就係冤枉，根本就唔係同一個人，簡直係全香港最大嘅冤獄！」

### 政界沒有真朋友嗎？

碰杯聲不絕，喋喋不休的笑聲，久違的團隊聚會，彷彿沒有發生過事似的，只是聚會中沒有了劉頴匡的身影。

有人說過在政界中真朋友難求，他們可能就是政界中的少數。他們異口同聲地表示政界是可以有真朋友，只是非常罕有，因為好少政客會像他們一樣經常走在一起成為知己好友，石威廉隨後更突然說：「其實我哋係清泉。」，在旁的趙柱幫立刻打斷他說：「清泉唔係自己讚自己㗎大佬」，所有人大笑然後默契地舉起檯面的玻璃杯齊齊碰杯。

<figure>
<img src="https://web.archive.org/web/20210712061252im_/https://www.hkcnews.com/news_新聞/hk-discuss/2021/04/初選-劉頴匡團隊-20210430172927_24fc_large.jpg" alt="">
<figcaption>促膝把酒傾通宵，便是這班年青區議員的最愛活動。    曾港深攝</figcaption>
</figure>

石威廉及後咳了兩聲，清清嗓子後認真地道：「我哋呢班人真係交個心出嚟，無咩政治計算，無人會爭上位，做人都比較真誠，直腸直肚；我哋性格唔會收收埋埋，個個都係咁，每個人都睇到對方係乜嘢人，大家嘅理念同信任就係咁先建立到，並唔係為咗一啲利益，或者要得到一啲嘢先同你做朋友；我哋全部人都好鍾意交流，而且我哋都有理想，有想做到嘅事，所以先聚埋一齊，我相信對比起某啲派別同政黨，可能會有啲分別囉。」黃浩鋒亦補充，當時不少區及政黨內部都有出現競爭出選的現象，但他們這個團隊從來都不會爭，反而是互相推對方出選。

劉頴匡團隊中，不少曾加入過傳統政黨，例如趙柱幫、盧德明及劉頴匡自己就曾經是新民主同盟的成員；李志宏及黃浩鋒則曾加入民主黨。後來他們走在一起，趙柱幫指全因政治理念相同，而不是有任何政治利益，彼此之間從來都沒有任何政治條件，亦毋須任何承諾，「大家一齊去打好呢場選戰，係出於真誠嘅友情及信任，因為我哋覺得要撇除金錢、利益，這樣的關係才會恆久，唔會因財失義。」

政治沒有為他們帶來豐厚利益，卻發展出一段深厚友誼。他們慨嘆現時香港的政治制度並不容許從政者有足夠話語權，加上現時政權對從政者的壓迫，根本做不到任何事，作為這一代新從政者他們共同呼籲下一代，

> 如果有志從政嘅人，就千祈唔好行呢條路，我哋就係一個人辦，回頭是岸啊！

<figure>
<img src="https://web.archive.org/web/20210712061252im_/https://www.hkcnews.com/news_新聞/hk-discuss/2021/04/李志宏-趙柱幫-劉頴匡-20210429161857_210b_large.jpg" alt="">
<figcaption>七位劉頴匡團隊成員自拍留念。     受訪者提供</figcaption>
</figure>


---


請加入成為眾新聞的月費訂戶，長期支持我們的工作。所有訂戶都可以收到我們的「每周時事」通訊 。

月費訂戶 [網址：hkcnews.com/aboutus/#subscribe](/web/20210712061252/https://www.hkcnews.com/aboutus/#subscribe)
